# -*- mode: mandoku-view; -*-
#+TITLE: 御定淵鑑類函
#+DATE: 2015-08-24 23:33:46.382898
#+PROPERTY: ID KR3k0055
#+PROPERTY: BASEEDITION WYG    
#+PROPERTY: JUAN 卷四百四十八
<pb:KR3k0055_WYG_453-1a>¶
　欽定四庫全書¶
御定淵鑑類函巻四百四十八¶
　　蟲豸部四(蟋蟀蚯叩頭蟲/蟻    蚓  蛙)　(尺蠖/)¶
　　　蟋蟀一¶
　原爾雅曰蟋蟀蛬也　方言曰楚謂蜻蛚為蟋蟀或謂¶
　之蛬南楚謂之王孫即趣織也　増埤雅曰蟋蟀一名¶
　吟蛬秋初生得寒乃鳴　原毛詩曰蟋蟀在堂嵗聿云¶
　莫詩義疏曰蟋蟀似蝗而小正黒目有光澤如漆有角¶
<pb:KR3k0055_WYG_453-1b>¶
　翅幽州人謂之趣織督造之言也里語促織鳴懶婦驚¶
　　増豳風曰六月莎雞振羽七月在野八月在宇九月¶
　在户十月蟋蟀入我牀下　原禮記曰季夏之月蟋蟀¶
　居壁蔡邕月令章句曰蟋蟀蟲名莎雞之類世謂之蜻¶
　蛚　増易通繫卦蟋蟀之蟲隨隂迎陽居壁向外趣婦¶
　女織續女工　昜通卦騐立秋蜻蛚鳴白露下蜻蛚上¶
　堂　原京房占七月建申律為夷則蟋蟀鳴　増詩義¶
　問曰蟋蟀食蠅而化成　春秋潛潭巴曰蟋蟀集天子¶
<pb:KR3k0055_WYG_453-2a>¶
無逺兵　搜神記曰朽葦為蛬　蠡海集曰蛩近隂依¶
於土以陽而為聲故背翅鳴然其性隂妬故相遇必爭¶
鬭¶
　　蟋蟀二¶
増王仁裕開元天寳遺事曰每至秋時宫中妃嬪輩競¶
以小金籠捉蟋蟀閉於籠中置之枕函畔夜聽其聲庶¶
民之家皆效之　負暄雜録曰鬭蛩之戲始於天寳間¶
長安富人鏤象牙為籠而蓄之以萬金之資付之一喙¶
<pb:KR3k0055_WYG_453-2b>¶
　蘇軾和弟子由記園中草木詩注八月十一日夜方¶
和此詩夢與弟遊南山出詩數十篇夢中甚愛之及覺¶
惟記一句云蟋蟀悲秋菊　類書纂要曰賈似道於半¶
閒堂鬭蟋蟀¶
　　蟋蟀三¶
増王孫(袁瓘秋日詩曰芳草不復緑王孫今又/歸人都不解施䕃見之曰王孫蟋蟀也)　嬾婦¶
(古今注蟋蟀濟/南人謂之嬾婦)　代簫管(髙僧傳曰道賁聞蟋蟀/曰時聞此聲足代簫管)　趣¶
織續(詳昜通/繋卦)　吟秋(古詩曰蟋/蟀似吟秋)　泣露(詩餘曰蛩聲/泣露驚秋枕)¶
<pb:KR3k0055_WYG_453-3a>¶
　　蟋蟀四¶
増詩唐杜甫促織詩曰促織甚微細哀音何動人草根¶
吟不穏牀下夜相親久客得無淚故妻難及晨悲絲與¶
急管感激異天真　白居昜促織詩曰幽砌憑依託眇¶
躬悲秋聲韻夜生風一天霜月淒凉處幾杵寒砧斷續¶
中莫動離愁添旅况好資直諫悟宸衷惜渠止解能催¶
織不識窮簷機軸空　宋張耒莎雞詩曰金風肇殘伏¶
玉樹正秋凉喓喓草間蟲感時振衣裳楚客萬里思夜¶
<pb:KR3k0055_WYG_453-3b>¶
吟怨藜牀勞勞終夕語共此簷月光孤輪曵獨繭折管¶
韻哀鍠辛苦豳父兄無衣畏風霜　楊萬里促織詩曰¶
一聲能遣一人愁終夕聲聲曉未休不解繅絲替人織¶
強來出口促衣裘　金周昂促織詩曰促織來何處秋¶
風暗與期苦吟人不解多恨爾如知獨枕難安夜寒衣¶
欲及時凌晨攬清鏡一半已成絲　明楊基舟中聞促¶
織詩曰促織來何處哀吟近短篷不堪為客裏况復是¶
舟中殘夢寒衾月孤燈夜枕風此時膓欲斷恨不耳雙¶
<pb:KR3k0055_WYG_453-4a>¶
聾¶
原賦晉盧諶蟋蟀賦曰何兹蟲之資生亦靈和之攸授¶
享神氣之么芔體含容之微陋喓喓咧咧翾翾翩翩候¶
日月之代謝知時運之斡遷　増唐張隨蟋蟀鳴西堂¶
賦曰嵗云秋矣秋亦暮止西堂寂聽之時蟋蟀寒吟之¶
始紛稍稍以驚節洞喓喓以横耳若夫八月在宇三秋¶
及門清韻晝動哀音夜繁潘生感而増思宋玉傷而斷¶
魂于時招揺北馳河漢西瀉煙澄寥廓露肅原野背暑¶
<pb:KR3k0055_WYG_453-4b>¶
而出爾草間驚寒而入我牀下　宋楊萬里放促織賦¶
曰楊子朝食既徹歩圃而嬉遥見一二稚子集乎逺華¶
之堂環焉其若圍俯焉其若窺躡焉其若追也楊子趨¶
而徃視之盖促織之始生而尚微墮地而未能飛者也¶
嘉遯而不仕故髙歩而不卑辟糓而不飪故癯貌而不¶
肥既蚱蜢其修髯亦翡翠其薄衣彼其短臂而頸甚長¶
是故將進而趦趄翹立而孤危也楊子笑謂稚子曰汝¶
豈識之乎是固夫霜凄露感而恤緯征人之裳者歟身¶
<pb:KR3k0055_WYG_453-5a>¶
勤心苦而提耳女工之荒者歟晝闃宵喧自基而徂堂¶
者歟多言強聒身隠而聲彰者歟若悲若怨若憤若歎¶
而吟嘯秋夕之清長者歟奚失據於幽茂而陟身於躪¶
藉若是其幼且孱也乃命稚子藉以羽扇還之叢間見¶
宻葉其躍如曝冬日其欣然穉子反命曰是蟲若子産¶
之魚圉圉焉洋洋焉矣使稚子反視之至則行矣¶
　　叩頭蟲一¶
原異苑曰有小蟲形色如大豆呪令叩頭又呪吐血皆¶
<pb:KR3k0055_WYG_453-5b>¶
從所教如似稽顙故俗呼為叩頭蟲　増墨客揮犀曰¶
叩頭蟲亦能入耳為患有人為蟲入耳自謂必死乃極¶
其家所有恣情耗蕩凡數年家業盡破蟲出疾愈乃叩¶
頭蟲也¶
　　叩頭蟲二¶
原賦晉傅咸叩頭蟲賦曰盖齒以剛克而盡舌存以其¶
能柔強梁者不得其死執雌者物莫之讎無咎生於惕¶
厲悔恡來亦有由仲尼唯諾於陽貨所以解紛而免尤¶
<pb:KR3k0055_WYG_453-6a>¶
韓信非為懦兒出胯下而不羞何兹蟲之多畏人纔觸¶
而叩頭犯而不校誰與為讎人不我害我亦無憂彼螳¶
蜋之舉斧豈患禍之能禦此謙卑以自牧乃無害之可¶
賈将斯文之焉貴貴不逺而取譬雖不能觸類是長且¶
書紳以自示㫖一日而三省恒跼蹐以祗畏然後可以¶
蒙自天祐之吉無不利¶
　　尺蠖一¶
原爾雅曰蠖尺蠖也俗呼度蟲(度音鐸蠖/音之誤也)　易曰尺蠖¶
<pb:KR3k0055_WYG_453-6b>¶
之屈以求伸也(郭璞注方言曰尺蠖其色青而細小/或在草木葉上今蜾臝所負為子者)¶
増埤雅曰尺蠖屈伸蟲也一名蝍&KR2104;又呼歩屈似蠺食¶
葉老亦吐絲作室舊說尺蠖之繭化而為蝶此猶蛹之¶
變蛾爾　又漢志尺者蒦也蠖之義盖取諸尺今人布¶
指求尺一縮一伸如蠖之歩謂之尺蠖豈倣是乎　原¶
晏子弦章謂景公曰尺蠖食黄即身黄食蒼即身蒼¶
増亢桑子曰夫俗隨國政之方圎猶尺蠖之於葉也¶
　　尺蠖二¶
<pb:KR3k0055_WYG_453-7a>¶
增賦晉傅𤣥潜通賦曰尺蠖屈體以求伸　原宋鮑照¶
尺蠖賦曰智哉尺蠖觀機而作伸非向厚詘非令薄當¶
靜泉渟遇躁風驚起軒軀以廣跨伏累氣而併形故身¶
不豫託地無前期動静就觀於物消息各隨乎時從方¶
而應何慮何思　増唐人尺蠖賦曰順時而出就暖而¶
長吐微絲以逍遥蹙緩歩而來往當静泉澄遇躁風興¶
屈伸進退翼翼繩繩同吹萬而生養體抱一以含𢎞¶
原贊晉郭璞尺蠖贊曰貴有可賤賤有可珍嗟兹尺蠖¶
<pb:KR3k0055_WYG_453-7b>¶
體此屈伸論配龍蛇見歎聖人¶
増雜文張協七命曰蟭螟飛而風生尺蠖動而成響¶
　　蟻一¶
原爾雅曰蠪朾螘(赤駁/蚍蜉)螱飛蟻(有翅/者)其子蚳　方言曰¶
其塲謂之坻或謂之垤　禮記曰腵脩蚳醢　增學記¶
曰蛾子時術之(注蛾蚍/蜉也)　原大戴禮曰十二月𤣥駒賁¶
𤣥駒者蟻也賁者走於地中也　焦贛易林曰震之蹇¶
蟻封穴户大雨将集　又蚍蜉戴粒留不上山推却蹶¶
<pb:KR3k0055_WYG_453-8a>¶
損乃傷其顔　增荘子曰東郭問曰道安在曰道在蟻¶
螻(蟻有君臣之義/故其字從義)　又得時則蟻行(蟻行逶遲有序需/而不速故君子之)¶
(得時其㢘/扵進如此)　韓子曰千丈之隄以螻蟻之穴而潰　闗¶
尹子曰聖人師戰蟻置兵(埤雅廣要曰蟻酣戰/不解有行列隊伍)　抱朴¶
子曰蟻有兼弱之智　又以蟻鼻之缺損無價之純鈎¶
　原符子曰東海有鼇焉冠蓬萊而遊於滄海騰躍而¶
上則干雲没潜而下於重泉有紅蟻者聞而悅與羣蟻¶
相要乎海畔欲觀鼇之行月餘鼇潜未出也數日風止¶
<pb:KR3k0055_WYG_453-8b>¶
海中隐淪如岳其髙槩天或遊而西羣蟻曰彼之冠山¶
何異乎我之戴粒也逍遥乎封壤之巔歸伏乎窟穴之¶
下此乃物我之適自已而然我何用數百里勞形而觀¶
之乎　周髀家云天圎如張蓋地方如棊局天旁轉如¶
推磨而左行日月右行隨天右轉故日月實東行而天¶
牽之以西没譬之於蟻行磨之上磨左旋而蟻右去磨¶
疾而蟻遲故不得不隨磨左迴焉　廣志曰有飛蟻有¶
木蟻古曰黝駒者也又有黒黄大小數種　增古今注¶
<pb:KR3k0055_WYG_453-9a>¶
曰牛亨問蟻曰黝駒何也答曰昔河内人見有人馬數¶
千萬皆如黍米遊動往來從旦至暮家人以火燒之人¶
皆成蚊蚋馬皆成大蟻故呼蟻為黝駒也　原山海經¶
曰朱蟻其状如蟻(蟻蚍/蜉也)在崑崙墟　吳録曰九真移風¶
縣有土赤如膠人視土知蟻因墾以木樹其中則蟻緣¶
而生漆堅凝如螳蜋子蜱蛸折漆以染堅凝絮其色正¶
赤所謂赤絮則此膠也　博物志曰白蟻聞竹雞之聲¶
化為水　増酉陽雜俎曰秦中多巨黒蟻好鬬俗呼為¶
<pb:KR3k0055_WYG_453-9b>¶
馬蟻　又細蟻中有黒者遲鈍力能舉等身鐵　北户¶
録曰廣人掘大蟻卵為醤名曰蟻子醤　元稹詩集曰¶
巴蟻衆而善攻&KR2013;棟往往木容完具而心節朽壊屋居¶
者不省其微而禍成傾壓　倦遊録曰嶺南暑月欲雨¶
則朽壊中白蟻蔽空而飛入水翅脫即化為鰕土人遇¶
夜於水次秉燭蟻見火光悉投水中則以竹漉取搏之¶
每搏以豚臠糝之為鮓號天蝦鮓又有大赤蟻作窠於¶
木梢如數升器者取其卵并蟻以糝洎薑鹽釀焉云味¶
<pb:KR3k0055_WYG_453-10a>¶
極辛辣　物類相感志曰馬螘畏肥皁　又烰炭斷道¶
行蟻自回　化書曰螻蟻之有君臣也一拳之宫與衆¶
處之一塊之臺與衆臨之一粒之食與衆蓄之一罪無¶
疑與衆戮之　詞林海錯曰蟻名蠪蟜一名石宫大者¶
為蚍蜉小者為蛾蛘齊魯之間謂之䖲蠓梁益之間謂¶
之黝駒　楚辭曰赤蟻若象¶
　　蟻二¶
原管子曰桓公北征孤竹無水隰朋曰蟻冬居山之陽¶
<pb:KR3k0055_WYG_453-10b>¶
夏居山之隂蟻壤寸而有水乃掘遂得水　増伏候古¶
今注曰漢光武建武元年山陽有小蟲類人形甚衆明¶
日皆懸樹枝而死乃大蟻也　原異苑曰桓謙字敬祖¶
太元中忽有人皆長寸餘悉披鎧持槊乘具装馬從岊¶
中出精光耀日遊走宅上數百為羣部障指麾更相撞¶
刺馬既快人亦便能緣几登竈尋飲食之所或有切肉¶
輒來量力所勝取入穴蒋山道士朱應子令作沸湯澆¶
所入處寂不復出因掘之有斛許大蟻死在窟中謙後¶
<pb:KR3k0055_WYG_453-11a>¶
誅滅　齊諧記曰當陽董昭之嘗乘船過錢塘江中央¶
見有一蟻著一短蘆走一頭迴復向一頭甚惶遽昭之¶
曰此畏死也欲取著船中人罵此是毒螫物不可長我¶
當蹹殺之昭之意甚憐此蟻中夜夢一人烏衣從百許¶
人來謝云僕不慎墮江慚君濟活僕是蟲王君若有急¶
難之日當見告語後昭之遇事繫獄蟻領羣蟻穴獄昭¶
之遂得免　増五行記曰後魏顯宗天安元年六月兖¶
州有黒蟻與赤蟻交鬭長六十歩廣四寸赤蟻斷頭而¶
<pb:KR3k0055_WYG_453-11b>¶
死　又東魏孝静帝武定四年鄴下有黄蟻與黒蟻鬭¶
黄蟻盡死　唐傅亮靈應録曰台州有民姓王常祭厠¶
神一日至其所見著黄女子民問何許人答曰非人厠¶
神也感君敬我今來相報乃曰君聞螻蟻言否民謝之¶
曰非惟鄙人自古不聞此說懐中取小合子以指㸃少¶
膏如口脂塗民右耳下戒之曰或見蟻之所側耳聽之¶
必有所得良久乃滅民明日見一柱礎下羣蟻紛紜憶¶
其言乃聽之果聞相語云移穴去暖處傍有問之何故¶
<pb:KR3k0055_WYG_453-12a>¶
云其下有寳甚寒住不安民伺蟻出訖尋之獲白金十¶
鋌此後不更聞矣　厚徳録曰宋庠春試有胡僧相之¶
曰公丰神頓異如曽活數百萬命者庠曰貧儒何力及¶
是僧曰不然肖翹之物皆命也庠俯思良久乃笑而言¶
曰旬日前所居堂下有蟻穴為暴雨所侵吾戲編竹為¶
橋以渡僧曰是也小宋今年必首捷公終不出其下比¶
唱第小宋果中魁選章憲太后臨朝謂弟不可先兄以¶
大宋為第一小宋宋祁也¶
<pb:KR3k0055_WYG_453-12b>¶
　　蟻三¶
増慕羶　趨穢(荘子曰蟻慕羊肉羊肉羶也穢格物論/曰蟻以雨至而酣戰附羶趨  頃刻羣)¶
(集/)　觀鼇　制鯨(上詳蟻一符子則韓詩外傳曰吞舟/之鯨蕩而失水  為螻蟻之所制)¶
　棄知　娱意(于蟻棄知于魚得計于羊棄意言慕人/與使人慕之皆不可為也  下見後應)¶
(璩與曹/昭伯牋)　如樓　若宫(酉陽雜俎曰程執恭在易定野/中見蟻樓髙二尺餘又埤雅廣)¶
(要曰蟻居如樓通西京雜録曰西京化度廢寺有礓石/徑二尺餘孔穴  連若欄楯樓臺之状號曰蟻宫者有)¶
(人見大蟻萬計羣聚皆金/色因掘地及泉得此石焉)　潰隄　撼樹(上詳蟻一韓/子  韓愈詩)¶
(曰蚍蜉撼大樹/可笑不自量)　力舉鐵　翅若金(上詳蟻一酉陽雜/俎  酉陽雜俎曰)¶
<pb:KR3k0055_WYG_453-13a>¶
(有冉端者因營葬掘地遇蟻城方丈雉堞皆具工若雕/刻中有街徑樓閣二大蟻居樓閣中一紫色足翅皆如)¶
(金/)　行磨上　入硯中(上詳蟻一周髀家云物異間集/曰徐元之夜讀有人  如粟粒)¶
(數百皆具甲胄擁一赤幘紫衣者行案上傳呼曰蚍蜉/王欲觀漁扵紫石潭顧左右索漁具凡數百齊入硯中)¶
(獲小魚數千頭元之以書卷蒙之執燭以觀一無所見/捨卷而寝寐間忽被甲士逮去其王曰蚍蜉王其官有)¶
(馬知元螱飛其居有候雨殿凌雲臺夢/覺明日掘得蟻穴如三石缶盡焚之)　聚土成峯¶
知雨窒穴(埤雅廣要曰詩曰鸛鳴于垤垤蟻塜也蟻将/雨則出而壅土成峯鸛見之長鳴而喜又京)¶
(房易占蟻無故當道若門戸城郭積土水且傷人易埤/雅廣要曰蟻取小蟲入穴輙環垤窒穴盖防其逸亦窒)¶
(雨一名蟻封傳/曰蟻封盤馬)¶
<pb:KR3k0055_WYG_453-13b>¶
　　蟻四¶
増穴槐(樂善録曰淳于棼嘗晝寝夢二紫衣吏引自宅/南古槐下入俄至一城榜曰大槐安國王以公)¶
(主妻之命典南柯郡無何公主死方悲悼間忽然驚覺/命發槐下果有一穴中有臺色赤如丹二大蟻䖏之又)¶
(窮其穴東上南枝即/南柯郡也大駭掩之)　養柑(雞肋編曰廣州可耕之地/少民多種柑橘以圖利嘗)¶
(患小蟲損食其實惟樹多蟻則蟲不能蛀故園戸多買/螘子人遂有收螘而販者用猪羊脬盛脂其中張口置)¶
(蟻穴傍俟蟻入中則持/之而去謂之養柑蟻)　巨蟻(續博物志曰馬緒謫潮/得巨蟻長尺餘鹽漬之)¶
(歸誇/北人)¶
　　蟻五¶
<pb:KR3k0055_WYG_453-14a>¶
増詩唐元稹巴中蟻子詩曰蟻子生無處偏因濕處生¶
隂霪煩擾攘拾粒苦譻&KR1585;牀上主人病耳中虚藏鳴雷¶
霆飜不省聞汝作牛聲　又曰時術功雖細年深禍亦¶
成攻穿漏江海噆食困蛟鯨敢憚榱&KR2013;蠧深藏柱石傾¶
寄言持重者微物莫全輕　又曰攘攘終朝見悠悠卒¶
嵗疑詎能分牝牡焉得有蝝蚳徙市竟何意生涯都㡬¶
時巢由或逢我應似我相期　宋劉克荘穴蟻詩曰穴¶
蟻能防患常於未雨移聚如營洛日散似去邠時斷續¶
<pb:KR3k0055_WYG_453-14b>¶
緣髙壁周遭避淺池誰為謀國者見事反傷遲　鮑照¶
詩曰蟻壤漏山河　蘇軾詩曰䕶此一蟻缺　楊萬里¶
觀蟻詩曰偶爾相逢試問途不知何事數遷居微軀所¶
饌能多少一獵歸來滿後車　又曰一騎初來隻又雙¶
全軍突出陣成行䇿勲争報千夫長渡水還争一葦航¶
原賦晉郭璞蚍蜉賦曰惟洪陶之萬殊賦羣形而遍麗¶
物莫微扵昆蟲屬莫賤乎螻蟻淫淫奕奕交錯往来行¶
無遺跡騖不動埃迅雷震而不駭激風發而不動虎賁¶
<pb:KR3k0055_WYG_453-15a>¶
比而不懾龍劒揮而不恐乃吞舟而是制無小大與輕¶
重因無心以致力果有象乎大勇出奇膠於九真流赬¶
液其如血飾人士之䘮具在四隅而交結濟齊國之窮¶
師遊東山之髙垤感萌陽以潜出将知水而封穴伊斯¶
蟲之愚昧乃識先而似哲　増唐李徳裕蚍蜉賦曰稟¶
形於造化亦一氣之所甄嘗濟齊師之乏曽聞媯徳之¶
羶覩封穴而知雨騐寸壤而得泉出以時而不息故學¶
者得而稱焉戴粒而遊若巨鼇之冠神岳繞磨而行若¶
<pb:KR3k0055_WYG_453-15b>¶
日月之麗清天若乃依垤緣壁淫淫奕奕其聚無聲其¶
行無迹值晏温而出遊當祁寒而入隙迅雷作而不駭¶
微雨灑而自適生雖𤨏細亦有行藏止若羣羊之聚進¶
如旅雁之翔乘其便也雖鱣鯨之可制無其勢也雖蛭¶
螾而不傷¶
増文宋姚鎔喻白蟻文曰蟻之白者號曰蛇虎族類蕃¶
昌其来自古賦性至巧累土為室有嘴至剛嚙木為糧¶
吾嘗窺其窟穴矣深閨邃閣千門萬户離宫别館複屋¶
<pb:KR3k0055_WYG_453-16a>¶
修廊五里短亭十里長亭繚繞乎其甬道五歩一樓十¶
歩一閣玲瓏乎其蜂房嗟爾之巧矣盛則盛矣然卵生¶
羽化孳育而未息鑚椽穴柱不盡嚼而不已遂使修廊¶
為之空洞廣厦為之頽圮雖然爾形至微性具五常其¶
居親親無閨門同氣之鬭近於仁其行濟濟有君子遜¶
畔之風近於禮有事則同心協力不約而競集號令信¶
也未雨則含沙負土先事而綢繆智識靈也其徒羽化¶
則空穴餞之於外有同室之義也既靈性之不冺宜善¶
<pb:KR3k0055_WYG_453-16b>¶
言之可施今與爾畫地為界自東至西十丈有奇自南¶
至北其數倍蓰請遷種類以他適毋入範圍而肆窺¶
増書魏應璩與曹昭伯牋曰昔陳司空為邑宰所在幽¶
閑獨坐愁思幸賴遊蟻以娱其意以今况之知不虚矣¶
　　蚯蚓一¶
増爾雅曰螼蚓蜸蠶　孟子曰充仲子之操則蚓而後¶
可者也　禮月令曰孟夏蚯蚓出仲冬蚯蚓結注云結¶
屈也天寒蚓入穴首夏陽動則首上其身屈曲也　大¶
<pb:KR3k0055_WYG_453-17a>¶
戴禮曰蚓無爪牙之利筋骨之強上食埃土下飲黄泉¶
用心一也　古今注曰蚓一名蜜蟺一名曲蟺善長吟¶
於地中江東謂之歌女或謂鳴砌亦呼為䗙蚓　髙誘¶
曰螾蚯蚓也生平土一名螼一名䖤蟺一名螳螾一名¶
曲蟺一名朐䏰一名土龍又名蜷□白頸是其老且大¶
者也　本草曰一名地龍子其屎呼為蚓塿　本草注¶
曰蚯蚓食細土無砂石　埤雅曰蚓善引或從螾志曰¶
引逹於寅也　考工記注曰却行螾屬蚓土精也其為¶
<pb:KR3k0055_WYG_453-17b>¶
物不息引而後伸　淮南子曰苓皮螾脂魚鱉自聚(注/曰)¶
(取苓皮漬水斗半燒石如炭状以螾脂置/苓皮水中七日後置沼則魚鱉自聚矣)　慎子曰騰¶
蛇遊霧飛龍乘雲雲罷霧除與蚯蚓同失所乘故也¶
抱朴子曰蚯蚓見軍中尤多者軍罷入宜備反叛　又¶
曰蚓無口而揚聲　劉賔客嘉話曰瓊州地名胊䏰朐¶
䏰蚯蚓也故土多此蟲常至夜江畔出其身半跳於空¶
而鳴其形朐䏰(潜確類書曰唐以開州盛山/郡多胊䏰蟲改為朐䏰郡)　酉陽雜¶
俎曰有蟲名度古似書帯色類蚓長二尺餘首如鏟背¶
<pb:KR3k0055_WYG_453-18a>¶
上有黒黄襴稍觸則斷嘗趂蚓蚓不復動乃上蚓掩之¶
良久蚓化惟腹泥如涎有毒雞食輒死俗呼土蠱(爾雅/疏作)¶
(土/古)　席上腐談曰按月令螻蟈鳴蚯蚓出盖蚯蚓與螻¶
蟈同處鳴者螻蟈非蚯蚓也吳人呼螻蟈為螻蛄故諺¶
云螻蟈叫得腸斷曲蟮乃得歌名　蒙齋筆談曰余居¶
山間黙觀物變固多矣取其灼然者如蚯蚓之為百合¶
其欲化時蟠結如毬已有百合之状自有知為無知也¶
　物類相感志曰阜螽江東呼為蚱蜢與蚯蚓雖異類¶
<pb:KR3k0055_WYG_453-18b>¶
而為雌雄蚯蚓鳴則阜螽跳躍　蠡海集曰蚯蚓二竅¶
一前一後前竅雖一而備五用焉視聽嗅食歌盖全受¶
土氣以生也　嵗時記曰五日午時于韭畦靣東不語¶
取蚯蚓乾之謂之六一泥為魚鯁者以少許擦咽外即¶
消　類從曰蚯蚓之塵背灑起霧　廣志番禺記曰閩¶
越江北山間蠻夷啖蚯蚓脯為羞容州人好食虀土人¶
以為語或云以蚯蚓為之　范成大詩注曰峽中蚯蚓¶
之盛無如雲安江濵濆壤戢戢無際¶
<pb:KR3k0055_WYG_453-19a>¶
　　蚯蚓二¶
増吕氏春秋曰黄帝時大螾見土氣勝故其色尚黄¶
異苑曰益州王雙宋文帝元嘉初忽不欲見明常取水¶
沃地以菰蒋覆上眠息飲食悉入其中云但有女著靑¶
裙白領來就其寝母聽聞薦下有聲歴歴發之見一靑¶
色白纓蚯蚓長二尺許云此女嘗以一奩香見遺氣甚¶
清芬奩乃螺殻香則菖蒲根于時咸以雙暫同阜螽矣¶
　述異記曰劉徳願兄子太宰從事中郎道存景和元¶
<pb:KR3k0055_WYG_453-19b>¶
年五月忽有蚓數十登其齋前砌上通身白色人所未¶
嘗見也蚓竝張口吐舌大赤色其年八月與徳願竝誅¶
　廣五行記曰陳後主時隋軍至江蚯蚓盡出森如植¶
箭　唐牛僧孺幽怪録曰隋來君綽夜行投宿野人家¶
主人曰威汚蠖奴曰蝸兒館之甚厚翌視其處乃陂澤¶
沮洳有蚓蝸螺在焉　酉陽雜俎曰上都渾瑊宅㦸門¶
外一小槐樹樹有穴大如錢每夏月霽後有蚓大如巨¶
臂長二尺餘白頸紅斑引領數百條如索緣樹枝幹及¶
<pb:KR3k0055_WYG_453-20a>¶
曉悉入穴時或衆鳴徃徃成曲　宣室志曰寳歴初長¶
沙有民王叟者耕於野為蚯蚓螫其臂楚甚馳歸夜呻¶
晝吟者凡旬餘有醫者云此毒之甚者兹且深矣吾不¶
得而知也後數日忽聞臂有聲幽然而微若蚯蚓者又¶
數曰其聲益大如合千萬音其痛亦隨而多焉是夕乃¶
卒　本草曰昔有病腹大夜聞蚯蚓鳴於身有人教用¶
鹽水浸之而愈崇寧末隴州兵士暑中在倅㕔前跣立¶
為蚯蚓所中遂不救後數日又有人被其毒博識者教¶
<pb:KR3k0055_WYG_453-20b>¶
以先飲鹽湯一盃次以鹽湯浸足乃愈　玉堂叢語曰¶
劉先生俊為國子監祭酒好食蚯蚓監生名之曰蚯蚓¶
子¶
　　蚯蚓三¶
増如虹(世紀曰黄帝時螾大如虹索隐/曰螾土精大五六圍長十餘丈)　化蛇(張耒續/明道雜)¶
(志曰黄州有小蛇首尾相類因謂两頭蛇余視之其尾/端盖類首而非也土人云此蛇乃老蚯蚓所化無甚大)¶
(者其大不過如大蚓行不類/蛇宛轉甚鈍又謂之山蚓)　有足(酉陽雜俎曰段成/式從伯父唐太和)¶
(三年任廬州某官庭前忽有蚓出大如食指長可二三/丈白項當項下有两足正如雀脚步扵垣下經數日方)¶
<pb:KR3k0055_WYG_453-21a>¶
(死/)　露齒(又曰段成式姪女乳母阿使本荆州人常言/小時見其姪孔謙籬下有蚓口露雙齒肚下)¶
(足如蚿長尺五行疾于常謙惡殺/之其年謙母死及兄叔俱不得活)¶
　　蚯蚓四¶
増詩唐杜甫詩曰蚯蚓上深堂　宋梅堯臣詩曰蚯蚓¶
在丘穴出縮常自盈龍蟠亦以蟠龍鳴亦以鳴自謂與¶
龍比恨不頭角生螻蟈似相助草根無停聲聒耳夜不¶
寐每夕但欲明天地且容蓄憎惡惟人情　王安石詩¶
曰藁壤太牢俱有味可能蚯蚓獨清廉　范成大詩曰¶
<pb:KR3k0055_WYG_453-21b>¶
蚓吐無窮壤　蘇軾詩曰蚯蚓竅作蒼蠅聲¶
増賦唐東方虬賦曰惟隂陽之播氣實萬類以呈形有¶
微蟲之禀質應甲子而濕生雨欲埀而乃見暑既至而¶
先鳴乍逶迤而鱔屈或宛轉而虵行内乏筋骨外無手¶
足任性行止物擊便曲徒進退而皓首竟不知其所欲¶
東西詰屈南北夤緣上食塵塊下飲淵泉應軒轅土徳¶
之王入蔡邕勸學之篇其體甚微其用至専墐泥塗以¶
自保觸鹽滋而㒺全豈造化之賦命信歸之於自然¶
<pb:KR3k0055_WYG_453-22a>¶
増贊晉郭璞蚯蚓贊曰蚯蚓土精無心之蟲交不以分¶
淫於阜螽觸而感物乃無常雄¶
増雜文宋歐陽修廬陵雜記蚓食土飲泉其為生也簡¶
而昜足然仰其穴而鳴若號若呼若嘯若歌其亦有所¶
求耶抑其求昜足而自鳴其樂耶豈其生之陋而自悲¶
其不幸耶将自喜其聲而鳴其類耶豈其時至氣作不¶
自知其所以然而不能自止者耶何其聒然而不止也¶
吾於是乎有感¶
<pb:KR3k0055_WYG_453-22b>¶
　　蛙一¶
増爾雅曰在水曰黽　又科斗活東(蝦蟇/子也)　周禮曰蟈¶
氏掌去鼃黽焚牡蘜以灰灑之則死注曰齊魯之間謂¶
鼃為蟈黽耿黽也　本草曰蝦蟇一名蟾蜍一名&KR1434;一¶
名去甫一名苦蠪　衍義取睂間有白汗謂之蟾蜍¶
又曰鼃其色青腹細觜尖後脚長故善躍大其聲則曰¶
蛙小其聲則曰蛤圖經似蝦蟇而背青綠色俗謂之青¶
蛙亦有皆作黄文者人謂之金線蛙大腹而色青者俗¶
<pb:KR3k0055_WYG_453-23a>¶
名土鴨其鳴甚壮黒色者南人呼為蛤子食之至美即¶
今所謂之蛤亦名水雞是也閩粤浙東人以為珍饌小¶
形善鳴喚者名鼃子　韓詩外傳曰嬿婉之求得此戚¶
施薛君曰戚施蟾蜍喻醜惡也　河圖曰蟾蠩去月天¶
下大亂　春秋運斗樞曰紀乖政則蟾蜍月精四頭感¶
翔　王莽傳曰紫色蛙聲餘分閏位　史記曰月為刑¶
而佐日見食于蝦蟇　荘子曰井蛙不可以語海者拘¶
于墟也　又曰坎井之鼃謂東海之鼈曰吾樂與子跳¶
<pb:KR3k0055_WYG_453-23b>¶
梁乎井幹之上入休乎缺甃之崖赴水則接腋持頥蹶¶
泥則投足滅跗虷蠏與科斗莫吾若也且夫擅一壑之¶
水而跨跱埳井之樂此亦至矣夫子奚不時来入觀乎¶
東海之鼈左足未入而右足已先縶矣於是逡廵而却¶
告以東海之樂於是坎井之蛙聞之適適然驚規規然¶
自失也　列子曰若蛙若鶉得水為㡭得水土之際即¶
為䵷蠙之衣　文子曰禽子問曰多言有益乎墨子曰¶
蝦蟇蛙黽日夜恒鳴口乾舌擗而人不聽之今觀晨雞¶
<pb:KR3k0055_WYG_453-24a>¶
待旦而鳴天下俱動多言何益惟言之時也　淮南子¶
曰月照天下蝕乎詹諸(注詹蝦/蟇也)　又曰鼔造辟兵壽盡¶
五月之望(鼔造蝦/蟇也)　抱朴子曰肉芝者謂萬嵗蟾蜍頭¶
上有角頷下有丹書八字體重以五月五日午時取之¶
隂乾百日以左足畫地即為流水帯其左手於身辟五¶
兵若敵人射已弓矢皆還自向　又曰蟾蜍夀三千嵗¶
　古今注曰蝦蟇子一名科斗一名懸針一名黝魚形¶
圎而尾尖尾脫則脚生(埤雅廣要曰亦云活即師其頭/圎其色黒始出則有尾無足稍)¶
<pb:KR3k0055_WYG_453-24b>¶
(大則足生月大則生前两足月小則生後两足併頭尾/言之状如斗也古科斗文取象於此  潜確類書曰科)¶
(斗一名丁子脫又曰/聞雷震則尾  足生)　天中記曰蟾蜍頭生角得而食¶
之夀千嵗又能食山精　衝波傳曰蝦蟇無腸龍蛇類¶
也　酉陽雜俎曰蝦蟇聲抱　續博物志曰蝦蟇之肪¶
塗玉即軟肪不可得取肥者煎膏亦可　通志曰有一¶
種生山谷中黒色肉紅名石鱗魚竝可食　唐尉遲樞¶
南楚新聞曰百粤人好食蝦蟇凡有筵會斯為上味先¶
於釜中置水次下小竿煎之候湯沸即投蝦蟇乃抱竿¶
<pb:KR3k0055_WYG_453-25a>¶
而熟謂之抱竿羮又云疥皮者最佳投於沸湯即躍出¶
其皮自脫乃可以脩饌時有一叟大以為不可云切不¶
得脫去錦襖子其味絶珍聞者莫不大笑　桂林志曰¶
桂人好食蝦蟇仍用乾菌為糝赴食者至以餘俎包歸¶
遺兒女雖汚衫不恥　玉堂閒話曰徐之東界接沂川¶
有溝多盤車溝有水水有蛙大可如五石甕目如盌昔¶
嘗有人於其頂上得藥服之度世　游宦紀聞曰睂州¶
人水中釣蝦蟇置籃中皆两两相負牢不可拆極力分¶
<pb:KR3k0055_WYG_453-25b>¶
之旋即相負如初市間以為珍味成都人最重之以料¶
物和酒炙之曰炙蟾括蒼亦以為珍品名曰風蛤　又¶
曰徳興有毛山廣袤數百里每嵗夏間山旁人夜持火¶
炬入深溪或山洞間捕大蝦蟇名曰石撞　倦遊雜録¶
曰嶺南人嘗食蝦蟇昜其名曰蛤蚧　洽聞記曰蝦蟇¶
大者名田父能食蛇蛇行田父逐之蛇不得去田父銜¶
其尾久之蛇死尾後數寸皮不損肉已盡也　冷齋夜¶
話曰蟈今御所食蛙也此何等物而竟以供玉食何也¶
<pb:KR3k0055_WYG_453-26a>¶
　物類相感志曰五月五日收蝦蟇能治瘧疾又治小¶
兒疳　艾子雜說曰艾子浮於海夜泊島嶼中有哭聲¶
復若人言遂聽之其言曰昨日龍王有令水族有尾者¶
皆斬吾鼉也故懼誅而哭汝蝦蟇無尾何哭復聞有言¶
曰吾今幸無尾但恐更理會科斗時事也　投荒雜録¶
曰南方有水族状如蛙其形尤惡土人呼為蛤食之味¶
美如鷓鴣治男子虚勞　宋周遵道豹隐紀談楊誠齋¶
詩云天上歸來有六更盖内樓五更絶梆鼔交作謂之¶
<pb:KR3k0055_WYG_453-26b>¶
蟇更此即六更也¶
　　蛙二¶
増張衡靈憲羿請不死之藥於西王母嫦娥竊之以奔¶
月是為蟾蜍　史記曰趙襄子以尹鐸有寛政於晉陽¶
其心必和乃守晉陽晉師圍而灌之沉竈産蛙民無叛¶
意　韓子曰越王句踐慮伐吳欲人之輕死也出見怒¶
蛙乃為之式御者曰何為式王曰鼃有氣如此可無為¶
式乎士人聞之曰蛙有氣王猶為式况士人之有勇者¶
<pb:KR3k0055_WYG_453-27a>¶
乎　燕丹子曰燕太子丹與荆軻至東宫臨池而觀軻¶
拾瓦投蛙太子令人捧盤金軻用投鼃復進軻曰非為¶
太子愛金也但臂痛耳　漢書志曰武帝元鼎五年秋¶
蛙與蝦蟇羣鬭是嵗四将軍衆十萬征南越開九郡¶
霍光傳曰霍山云丞相擅減宗廟羔兔鼃此可以罪也¶
　後漢書曰馬援為隗囂使公孫述歸謂囂曰子陽井¶
底蛙耳而妄自尊大不如専意東方　東觀漢記曰彭¶
寵堂上聞蝦蟇聲在火爐下鑿地求之無所得　張璠¶
<pb:KR3k0055_WYG_453-27b>¶
漢記曰靈帝鑄天禄蝦蟇吐水於昌平門外　廣古今¶
五行志曰晉孝武太元八年義興人周容有一女年十¶
八九性嗜膾噉之恒若不足後嫁許纂以食膾故家為¶
之貧家人疑婦非人命歸宗路見罟師取魚作鮓著案¶
上可有十許斛便於車中下一千錢以與魚主人令搗¶
虀乃下車熟食五斗生食五斗當啗五斛許便極悶卧¶
須臾踞地大吐水忽有一蟾蜍從吐而出遂絶不復啗¶
病亦愈　晉中州記曰恵帝為太子在華林園聞鳴蛙¶
<pb:KR3k0055_WYG_453-28a>¶
聲問左右曰此鳴為官乎為私乎太子家令賈裔對曰¶
在官地為官在私地為私恵帝令曰若是官蛙可給廪¶
先是有䜟云蝦蟇當貴　宋書曰張暢弟收嘗為猘犬¶
所傷醫云食蝦蟇膾收甚難暢含笑先嘗收因此乃食¶
傷亦即愈　南齊書曰孔稚珪字徳璋風韻清疎不樂¶
世務門庭之内草萊不剪南有山池春日蛙鳴或問之¶
曰欲為陳蕃乎稚珪笑曰我以此當两部鼓吹何必期¶
效仲舉僕射王晏嘗鳴笳鼓造之聞羣蛙鳴晏曰此殊¶
<pb:KR3k0055_WYG_453-28b>¶
聒人耳答曰我聽君鼔吹殆不及此晏有愧色　南史¶
曰卞彬賦蝦蟇云紆青拖紫名以蛤魚世以比令僕也¶
又云科斗唯唯群浮闇水維朝繼夕聿役如鬼比令史¶
諮事也　又曰沈僧昭别名法朗少事天師道士中年¶
為山隂縣梁武陵王紀為會稽太守宴坐池亭蛙鳴聒¶
耳王曰殊廢絲竹之聽僧昭呪厭十許口便息及日晩¶
王又曰欲其復鳴昭曰王歡已闌今恣汝鳴即便喧聒¶
　三國典略曰周天和二年齊武安妖人與其徒偽云¶
<pb:KR3k0055_WYG_453-29a>¶
盲躄因飲泉水下得金佛其躄遂愈于是逺近信之男¶
女霧集水中有黄色蝦蟇如金色乍作乍没齊武安及¶
百官以下莫不敬之　朝野僉載周張元一腹麤而脚¶
短項縮而眼突吉頊目為逆流蝦蟇　隋書曰煬帝在¶
東宫數有妖變乃命衛尉少卿蕭吉禳邪氣于宣慈殿¶
座祭神是時孟冬地久無水乃有蝦蟇從西南來入至¶
座忽然而失　瀟湘録曰唐髙宗常患頭風令宫人修¶
藥餌初穿地置鑪忽有一蝦蟇躍出色如黄金背有朱¶
<pb:KR3k0055_WYG_453-29b>¶
書武字帝命放於苑池宫人别穿地得蝦蟇如初帝深¶
以為不祥命殺之其夕宫人暴卒武后竟革命　五行¶
記曰神龍中渭水有蝦蟇大如鼎里人聚觀數日而失¶
　酉陽雜俎曰李揆乾元中為禮部侍郎嘗一日坐于¶
堂之前軒忽聞堂中動蕩喧豗執燭入視見一蝦蟇大¶
如二斗釜即命人以大銅盆覆之客曰蝦蟇月中之物¶
亦天使也今天使來公堂豈非上帝以榮命付公乎黎¶
明啓視之已無見矣後數日果拜中書侍郎平章事¶
<pb:KR3k0055_WYG_453-30a>¶
又曰長慶中有人玩八月十五夜月見光屬於林中如¶
匹練其人尋視之見一金背蝦蟇疑是月中者　宣室¶
志曰太原石憲者以商為業長慶二年夏行雁門闗暑¶
甚偃大木下忽夢一僧蜂目被褐謂憲曰我廬於五臺¶
山之南有窮林積水實清暑之地能偕我遊乎憲即與¶
行至其地見群僧在水中憲怪而問之僧曰吾徒浴其¶
中以蕩炎燠憲竊怪群僧状貌無一異者已天暮有一¶
僧曰欲聽吾徒之梵音乎憲然之群僧即於水中合聲¶
<pb:KR3k0055_WYG_453-30b>¶
而噪食頃有二僧挈憲手皆浴冷甚驚寤則衣盡濕明¶
日西行聞道中蛙鳴甚類所謂梵音者徃尋之行數里¶
窮林積水有蛙甚多儼昨僧也憲曰此蛙能幻形以惑¶
人豈非怪之尤者乎於是盡殺之　北夢瑣言曰新繁¶
縣有東湖李徳裕為宰日所鑿夜夢一老父曰某潜形¶
其下幸庇之明府富貴今鼎來七九之年當相見於萬¶
里外後於土中得蝦蟇徑數尺投之水中而徳裕以六¶
十三卒於朱崖果應七九之䜟　五行記曰唐懷州凝¶
<pb:KR3k0055_WYG_453-31a>¶
真觀東廊下柱已五十餘年道士往往聞柱中有蝦蟇¶
聲不知的處後因樹柯壊昜之厨人斫以為薪柱中得¶
一蝦蟇其柱先無孔也　嶺表録異曰唐林藹為髙州¶
太守有郷野小兒牧羊聞田中有蛤鳴牧童遂捕之蛤¶
跳入一穴中遂掘之乃蠻酋冢也得一銅鼔其色翠緑¶
土射數處損缺其上隠起多鑄蛙黽之状疑其鳴蛙即¶
銅鼔精也　唐陸勲志怪録曰沈慶校書言境中有一¶
吏人家女病邪飲食無恒㦯歌或哭躶形奔馳抓毁靣¶
<pb:KR3k0055_WYG_453-31b>¶
目遂召巫者治之結壇鳴鼔呪禁之次有一乘船者偶¶
泊門首枕舷而卧忽見隂溝中一蟾蜍大如椀朱眼毛¶
脚隨鼔聲作舞乃将篙撥得縳于篷板下聞其女叫曰¶
何故縳吾壻船者乃叩門語其主曰某善除此疾主深¶
喜厚酬之船者乃以油熬其蟾女遂瘥　儆戒録曰偽¶
蜀廣都縣百姓陳𢎞泰者家富於財嘗有人假貸錢一¶
萬𢎞泰徴之甚急其人曰請無慮吾先養蝦蟇萬餘頭¶
貨之足奉價泰聞之惻然已其債仍别與錢十千令放¶
<pb:KR3k0055_WYG_453-32a>¶
蝦蟇於江中經月餘泰夜歸馬驚不進前有物光明視¶
之乃金蝦蟇也　茅亭客話曰蜀有村夫鬻白蝦蟇甚¶
大两目如丹皆云肉芝也有醫工買歸慮其走逸以大¶
石臼合於地至曉石臼透明如燭籠醫工駭愕齋沐負¶
鐺挈蟾辭家入青城山不知存亡　東坡志林曰富彦¶
國在青社河北大饑民争歸之有夫婦襁負一子迫於¶
飢困遂棄於道左空塜中而去嵗定還郷過此欲收其¶
骨則兒尚活且肥健逾前視塜中有竅一滑易如蛇鼠¶
<pb:KR3k0055_WYG_453-32b>¶
蟲出入有大蟾蜍大如車輪氣咻咻然出穴中意兒呼¶
吸此氣故能不食而健耳　冷齋夜話曰中貴楊戩喜¶
浴於池人不得見一日獨寝堂中有盗入其室忽見牀¶
上乃一大蝦蟇大可一牀两目如金光彩射人盗為之¶
驚仆而蝦蟇已復變為人乃戩也因以一銀毬與之戒¶
勿為人言　墨客揮犀曰浙人喜食蛙沈文通在錢塘¶
日初禁之自是池沼之間鼃不復生文通去州人如故¶
池蛙復盛人因謂天生是物将以資人食也食蛙益甚¶
<pb:KR3k0055_WYG_453-33a>¶
　朱彧可談曰閩浙人食蛙湖湘人食蛤蚧大鼃也中¶
州人每笑之有宗子任浙官取蛙两股脯之紿其族人¶
為鶉腊既食然後告之由是東南謗燄少息㦯云蛙變¶
為黄□　輟耕録曰宋季城信州掘土處為濠百畝許¶
在郡城南曰南池池之旁可居舊為里人屋歸附後達¶
魯花赤滅撤據有其地每春夏之交羣蛙聒耳寝食不¶
安今三十八代天師張廣微朝京回因以朱書符篆於¶
新瓦上使人投池中戒之曰汝蛙勿再喧自是至今寂¶
<pb:KR3k0055_WYG_453-33b>¶
然¶
　　蛙三¶
増生釜　遊池(范丹家貧&KR1690;中生鼃池/楚辭曰蝦鼃遊于藥)　音猛　性熱¶
(埤雅廣要曰黽善怒故音猛而謂努力為黽又曰其鳴/聲哇淫故曰蛙  北戸録注曰蛙性熱甚補人人有折)¶
(其足于瓶中以養之不三五日/其損如故亦有以酥煎食者)　食蝗　捕蟬(蝦蟇能/食蝗故)¶
(禁捕皆避暑録話曰晏元獻為參知政事仁宗親政與/同列  罷知亳州一日遊渦水見鼃有躍而登木捕蟬)¶
(者既得之口不能容乃相與墮地遂作蜩蛙賦畧云匿/蕞質以潜進跳輕軀而猛噬雖多口以連獲終扼吭而)¶
(弗/制)　鬭蛇　化鶉(酉陽雜俎曰先天二年六月京師朝/堂磚下有大蛇出長丈餘有大蝦蟇)¶
<pb:KR3k0055_WYG_453-34a>¶
(如盤而目赤如火相與鬬俄而蛇入于大樹蝦蟇入于/草蛇蝦蟇皆隂類朝堂出非其所也  淮南子曰蝦蟇)¶
(為鶉水蠆為䗓莣皆生非其類/惟聖人知其化䗓莣音聰亡)　制蚤　去蚊(陸氏云/燒蝦蟇)¶
(可以制蚤蟾又淮南子曰釋大道而任小數無以異於/使蟹捕鼠  蜍捕蚤不足以禁姦塞邪也  天中記曰)¶
(蝦蟇淮南/謂之去蚊)　聒子　懷土(郭璞云蝦蟇曳腸水際草上/纒繳如索日見黒㸃漸深至)¶
(春水時鳴以聒之則科斗皆出謂之聒子說俗說曰蝦/蟇懐土雖取以置逺郊一夕復還其所字  云雖㦯遐)¶
(之常慕/而反)　錦襖　緑衣(詳蛙一南楚新聞膳山堂肆考/曰有以蝦蟇充御  者忽夢緑)¶
(衣人數百乞貸命後方/悟其為蝦蟇因禁採捕)　隂蟲　坐魚(陸機漏刻賦曰/伏隂蟲以承波)¶
(吞恒流其如揖孫綽銘曰靈虬吐注隂蟲承瀉陸倕銘/曰靈虬承注隂蟲吐噏翰曰隂蟲蝦蟇也  正字通曰)¶
<pb:KR3k0055_WYG_453-34b>¶
(蛤魚坐魚鼃别名/以其性好坐也)　两翅　三足(拾遺記曰太始元年/魏帝為陳留王之嵗)¶
(有頻斯國人來朝其國有丹石井水中有白蛙两翅常/去来井上至周王子晉臨井而窺白蛙化為雙白鳩入)¶
(雲望之遂滅小馮玉雲金溪記曰孫願夜行横塘見池/外數歩有一  坎正涵北斗有蝦蟇數十共來飲啜願)¶
(異之明日復來坎所訪求得三足蝦蟇數十愈潜確/類書曰蟾蜍三足蟇也  本草云其髓可以  痼疾)¶
努眼脹腹　接腋持頥(艾子雜説曰艾子使燕燕王曰/吾小國也日為強秦所侵如之)¶
(何則可艾子曰亦有分也王曰其有説乎艾子曰昔龍/王逢一蛙于海濵蛙問曰王之居處如何王曰珠宫貝)¶
(闕翬飛璇題王復問汝之居處何若蛙曰緑苔碧草清/泉白石復問曰王之喜怒如何王曰喜則時降膏澤使)¶
(五榖豊稔怒則先之以暴風繼之以飛電使千里之内/寸草不留王問蛙曰汝之喜怒如何曰吾喜則清風明)¶
<pb:KR3k0055_WYG_453-35a>¶
(月一部鼓吹怒則先之以努眼次之以脹腹然至/脹過而休于是燕王有慙色  下詳蛙一荘子)　頷¶
有丹書　背生芝草(上詳蛙一抱朴子為道書曰蟾蜍/萬嵗背生芝草出  世之祥瑞)¶
　　蛙四¶
増詩唐杜甫詩曰天池日黽蛙　白居昜蝦蟇詩曰蠢¶
蠢水族中無用者蝦蟇形穢肌肉腥出没于泥沙六月¶
七月交時雨正滂沱蝦蟇得其志快樂無以加地既蕃¶
其生使之族類多天又與其聲得以相諠譁豈惟玉池¶
上汚君清冷波何獨瑶瑟前亂君鹿鳴歌常恐飛上天¶
<pb:KR3k0055_WYG_453-35b>¶
跳躍隨嫦娥往往蝕明月遣君無奈何　韓愈答柳柳¶
州食蝦蟇詩曰蝦蟇雖水居水特變形貌強號為蛙蛤¶
於食無所校雖然两股長其奈脊皴皰跳躑雖云髙意¶
不離濘淖鳴聲相呼和無理祗取閙周公所不堪灑灰¶
埀典教我棄愁海濵恒願眠不覺叵堪朋類多沸耳作¶
驚爆端能敗笙磬仍工亂學校雖蒙句踐禮竟不聞報¶
效大戰元鼎年孰強孰敗撓居然當鼎味豈不辱釣罩¶
余初不下喉近亦能稍稍常懼染蠻夷失平生好樂而¶
<pb:KR3k0055_WYG_453-36a>¶
君復何為甘食比豢豹獵較務同俗全身斯為孝哀哉¶
思慮深未見許迴櫂　又詩曰黽蛙鳴無謂閣閣祗亂¶
人　岑參南池宴餞賦得科斗子詩曰臨池見科斗羡¶
爾樂有餘不憂網與釣幸得免為魚且願充文字登君¶
尺素書　楊收詠蛙詩曰兔邉分玉樹龍底耀銅儀會¶
當同鼓吹不復問官私　宋蘇軾詩曰稻凉初吠蛤¶
洪駒父蝦蟇詩曰吾廬逼沮洳蛙蛤宗生之委委見科¶
斗閣閣已在兹夜聲一何喧逹旦乃寖微月令記螻蟈¶
<pb:KR3k0055_WYG_453-36b>¶
語黙亦有時豈伊不平鳴沓沓竟何為那復當鼓吹安¶
能問官私吾聞崑崙下厥大數十圍蟾蜍窟望舒色勝¶
金䮍蹄痴騃反食月吞吐誰能知坎井我自足跳梁而¶
持頥鱉笑色無愠鶉化理莫推疥體不自惜或以調鹽¶
醯柳州味南烹下箸甘若飴在昔薦宗廟乃與羔兔齊¶
擅減㡬被坐巨細不可遺莫以腥臊棄終将瑚璉期¶
又詩曰蝦蟇何為者痱磊盎於背人言懐土蟲棄去俄¶
復在昔有係青繒酉陽志其怪嘗觀三物圖副以蝍蛆¶
<pb:KR3k0055_WYG_453-37a>¶
帯相持莫先動含毒相屠膾端欲兄龜龍未肯弟孔翠¶
俳語解人頥子陽妄尊大慎勿離窟穴傍午元五輩東¶
行犯曰忌束縛非其罪儻有切玉刀甘心脂鼎鼐平生¶
不下筯實憚背瘠疥何必食馬肝前修有明戒願君弗¶
嘲笑微命其可貸　又詩曰動物類含血蝦蟇獨無之¶
雙目但瞠也一腹亦皤其龍變㦯託體魚服覩幽姿罕¶
見三足蟾詎減六眸龜向來奏贋瑞背負輪囷芝坐謾¶
皆下吏膠車等兒嬉雖蒙黄金擲荆卿空爾為㦯以白¶
<pb:KR3k0055_WYG_453-37b>¶
玉琢形模妙工倕咄爾百醜質詎辱五鼎脂浪號土底¶
鴨雄誇水中雞何足汚帝箸但可充蛇飢作意一池鳴¶
和我五字詩　梅聖俞初聞蛙詩曰朝開南籬梅暮聞¶
北池蛙何時科斗生草根已吐芽只畏草葉長其下可¶
隐蛇遊子且弗行科斗成蝦蟇　石介蝦蟇詩曰夏雨¶
下數尺流水滿池泓蝦蟇為得時晝夜鳴不停㡬日飽¶
欲死腹圎如瓶罌鉅吻自開闔頭項或縮盈時于土坎¶
間突出两眼睛是何癡形骸能吐惡音聲嗟哉爾肉膻¶
<pb:KR3k0055_WYG_453-38a>¶
不中為犧牲嗟哉爾聲麤不中和人情殊不自量力更¶
欲睥睨横海之鱣鯨自謂天地間獨馳善鳴名萬物聒¶
皆聾不知鐘鼓欽欽雷霆閎閎應龍戢腦入海底鳯皇¶
舉翼摩青冥此時各黙黙以避蝦蟇鳴何時雨歇水澤¶
涸青臭泥中露醜形失水無能為两脚不解行乾渇以¶
至死盡把枯殻填土坑　宋祁池蛙詩曰越國車前矜¶
勇甚子陽井底太驕生乘時不羡雲溟樂口作儀同鼔¶
吹聲　蘇軾蝦蟇詩曰睅目知誰瞋皤腹空自脹慎勿¶
<pb:KR3k0055_WYG_453-38b>¶
困蜈蚣飢蛇不汝放　唐庚圎蛤詩曰黄犢鳴水中相¶
顧皆愕然探之亡所得有蛙僅如錢持問傍舍翁云此¶
號圎蛤夏潦漲溝渠喧呼自酬答卒然聞其聲謂可當¶
専車既見一撫掌寸莛量有餘物生元氣中小大各異¶
趣蛙質黄牛鳴持此欲誰附我居固已陋爾鳴良亦村¶
綿蠻轉黄鸝我今思故園　朱子聞蛙詩曰两蛙盛怒¶
鬭春池羣吠同聲徹曉帷等是一塲狼藉去更無人與¶
問公私　張舜民鳴蛙詩曰一夜蛙聲不暫停近如相¶
<pb:KR3k0055_WYG_453-39a>¶
和逺如爭信知不為官私事應恨疎螢徹曉明　楊萬¶
里和聞蛙詩曰春來真底好此輩正縱横身作泥中計¶
聲從雨後増北人飡未慣南食眼猶生灰灑知虚實於¶
渠似可行　劉克荘題白渡方氏聽蛙亭詩曰塘水拍¶
隄科斗生想君亭子俯幽清黄梅雨足野田闊牡麴煙¶
收村墅晴莫信人嫌無理閙頗疑渠有不平鳴畫堂方¶
喜聽琴阮誰愛天然律呂聲　謝翺僧池青蛙詩曰隠¶
見多無定時開一道萍癭分荷背白身𢃄蘚文青吐雹¶
<pb:KR3k0055_WYG_453-39b>¶
收寒井隨僧入夜缾柏壇祠后稷應作蟄龍靈　元張¶
翥為金齊賢賦冰蟾詩曰老蟾素魄稟金精千嵗玻瓈¶
幻結成明水夜零隂隧凍丹書秋满肉芝生腹凝寒露¶
藏虚白影入銀河浴太清擬問嫦娥乞靈藥與君騎向¶
廣寒行　元好問蟾池詩曰老蟇食月飽復吐天公一¶
目頻年瞽下界新増養蟾户玉斧誰憐修月苦郡國蟾¶
池知㡬所碧玉清流水仙府小蟾徐行腹如鼔大蟾張¶
頥怒於虎渠家睂間有黄乳膏粱大丁正須汝何人敢¶
<pb:KR3k0055_WYG_453-40a>¶
與月復讎疾過池頭不容語向來屬私今屬官從今見¶
蟇當好看爬沙即上青雲端　明劉基聽蛙詩曰繞舍¶
荒池低且䵦蟄蛙齊候鳴雷社已知地氣上如炊更覺¶
石泉流若瀉舉頭玉燭煥陽明□足汙泥悲土苴半夜¶
條風入綺窗清晨細雨霏簷瓦梁間紫燕舞參差枝上¶
黄鶯語悲姹播形肖貌均有生感氣傷情孰瘖瘂初聆¶
衙衙雜更鼓漸聽嘈嘈成侈哆猶持堅白較同異似坐¶
徂丘談稷下村童叫噪聾學究悍婦勃磎喧娣姐西域¶
<pb:KR3k0055_WYG_453-40b>¶
胡僧彈般若齊東老生矜炙輠逸帆獨岸靡蒹葭醉客¶
罵筵投盞斚呦咬誰辨驃兒哇虩砉乍開賨叟㗿怒牙¶
嚼嚙悸羅吞寤言詰屈驚宜&KR2580;徒誇楚使能詈齊未讓¶
秦巫工詛芉兜離僸佅紛覼縷帝樂虚張洞庭野虞䕫¶
奚暇調笙磬周瞽曷由分鄭雅旅人懐憂實無寐遭此¶
彊聒胡為者得非作姦謀蝕月無奈聚訟騰讙詫昔聞¶
周公立典教蟈氏専司蘜灰灑常疑聖人茂育物獨向¶
微蟲少寛解乃今知其非瑣屑欲問官私乞餘灺鳯皇¶
<pb:KR3k0055_WYG_453-41a>¶
鸑鷟聲若希白雪陽春和偏寡蚊蠅蚤虱多於沙鑚咂¶
喑嗚紛醜䰩蝦蟇幸不含毒螫何苦呶號争跁跒烏鳶¶
逐響蛇聽音寧顧入腹生癥瘕賦詩却笑柳柳州忍使¶
腥臊辱葅鮓　徐渭蛙聲詩曰紅芳緑漲緑連天夾岸¶
蘼蕪匝澗灣别有鼔吹喧渡口不教蚯蚓疊陽關殷郎¶
咄咄書空易漢使期期奉詔難華苑公私猜典午蓽門¶
佶屈課殷盤連營甲卒枚前閧塞寺沙門呪後飡蟾蜍¶
借月瘖何謂科斗縈波字與翻蒲潦溽蒸號太酷梅風¶
<pb:KR3k0055_WYG_453-41b>¶
飄蕩控宜寒使車南詣雕題譯貝葉西來鴂舌彈金響¶
俠徒丸儘落珮埀戰士怒彌殷諧語就笞方乞半孤雛¶
隔乳未啼殘韓馮枕荷愁喧寐戴勝降桑許聒眠利口¶
嗇來儳喋喋薄言鉦罷鼓闐闐咽競笳烏不得曉雜沸¶
蓮露㡬時圎迢迢來度天姬帳閣閣迴驚釣者船謡繁¶
藻鏡區成瀫韻碎菱絲詎可穿寄語草深𤓰爛處急呼¶
即且備蚿憐¶
増賦蜀都賦曰&KR2599;蛦山棲(&KR2599;蛦音撇夷類蛙/而大即今田雞也)　唐人蟾¶
<pb:KR3k0055_WYG_453-42a>¶
蜍賦曰當夫流潦初溢隂霖未晴乘清秋之凉夜散響¶
耳之繁聲澒洞雷殷混萬籟而為一喧豗鼓怒怛異類¶
以相驚既莫知其所止故乃時逢則鳴　柳宗元閔生¶
賦曰蒼虬蹶泥兮畏避蛙黽　宋張耒鳴蛙賦曰夏雨¶
初止積潦過尺有蛙百千更跳互出幸此新霽夜月清¶
溢我勞其休歸偃於室於時蛙鳴若譟若啼若訴若歌¶
若歡若悲若喜而語若怒而詬若噦而謳若咽而嗽瘖¶
者之呼吃者之鬭或急或緩或清或濁若羌絲野鼓雜¶
<pb:KR3k0055_WYG_453-42b>¶
亂無節兮又似夫蠻鼔獠語詭怪之迭作也爾其困於¶
泥潦失其所處而悲又若夫旱暵既久得其所處而樂¶
也¶
増說宋陳君舉怒蛙說曰日有烏月有蛙蛙與烏相遇¶
烏戲蛙曰若臠肉耳躍之髙不咫尺焉能為哉蛙曰我¶
已矣若無靳我烏曰若亦能怒耶蛙曰我翹我腹翳太¶
隂之光呀我頥啗其壤□吾目列星不敢輝奚而不能¶
怒若不吾信月於望吾怒以示若其望月果無光他日¶
<pb:KR3k0055_WYG_453-43a>¶
　蛙遇烏曰曩吾怒得無惕乎烏曰若焉能惕我哉吾振¶
　吾羽翳太陽之光肆吾咮啄其壤徐以三足蹴之天下¶
　不敢寧而居吾視若之怒眇矣奚以若惕為若不吾信¶
　月於朔吾怒以示若其朔日果無光嗇人伐鼔馳且走¶
　焉又他日烏遇蛙曰吾怒也何如蛙曰始吾謂極威矣¶
　而不知子之威震於我也¶
　増雜文梁武帝斷酒肉文曰長老莎伽陀降伏庵婆羅¶
　提陀惡龍及為酒困不能折伏蝦蟇　孫覿山居上梁¶
<pb:KR3k0055_WYG_453-43b>¶
　文曰老蟾駕月上千崖紫翠之間¶
　増令宋毛勝水族加恩簿申潔(蛙/也)蒼皮瘾疹矮股跳梁¶
　宜授濟饞都䕶行水樂令¶
　¶
　¶
　¶
　¶
御定淵鑑類函巻四百四十八¶
