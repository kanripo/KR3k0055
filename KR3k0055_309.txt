# -*- mode: mandoku-view; -*-
#+TITLE: 御定淵鑑類函
#+DATE: 2015-08-24 23:33:40.769038
#+PROPERTY: ID KR3k0055
#+PROPERTY: BASEEDITION WYG    
#+PROPERTY: JUAN 卷三百四
<pb:KR3k0055_WYG_309-1a>¶
　欽定四庫全書¶
御定淵鑑𩔖函卷三百四¶
　　人部六十三(言志/)¶
　　　言志一¶
　原尚書曰詩言志　禮記曰志之所至詩亦至焉詩之¶
　所至樂亦至焉　増又儒行曰身可危也而志不可奪¶
　也雖危起居竟信其志　論語曰匹夫不可奪志也¶
　孟子曰懦夫有立志　原毛詩序曰詩者志之所之也¶
<pb:KR3k0055_WYG_309-1b>¶
　在心為志發言為詩　増學記曰記曰凡學官先事士¶
　先志　劉向説苑曰鐘鼓之聲怒而撃之則武憂而撃¶
　之則悲喜而撃之則樂其志變其聲亦變其志誠通乎¶
　金石而况人乎　明詞林人物考曰永樂幸北京命太¶
　子監國楊士竒同蹇義輔導太子問詩法士竒對曰詩¶
　以言志明良喜起之歌南薫之詩可見舜之志漢髙祖¶
　大風唐太宗雪恥除𠒋之作所尚者霸力非王道漢武¶
　秋風辭志氣已衰若隋煬帝陳後主皆不足道　又曰¶
<pb:KR3k0055_WYG_309-2a>¶
永樂二年選進士曽棨等名翰林庶吉士入見諭之曰¶
人須立志逺大不可安於小成為學必造道徳之㣲具¶
體用之全為文必並驅班馬韓歐如此未有不成者¶
　　言志二¶
原論語曰顏淵季路侍子曰盍各言爾志子路曰願車¶
馬衣輕裘與朋友共敝之而無憾顔淵曰願無伐善無¶
施勞子路曰願聞子之志子曰老者安之朋友信之少¶
者懐之　又子曰飯疏食飲水曲肱而枕之樂亦在其¶
<pb:KR3k0055_WYG_309-2b>¶
中矣不義而富且貴於我如浮雲　又曰葉公問孔子¶
於子路子路不對子曰女奚不曰其為人也發憤忘食¶
樂以忘憂不知老之将至云爾　又曰子路曽晳冉有¶
公西華侍坐子曰居則曰不吾知也如或知爾則何以¶
哉子路率爾而對曰千乗之國攝乎大國之間加之以¶
師旅因之以饑饉由也為之比及三年可使有勇且知¶
方也夫子哂之求爾何如對曰方六七十如五六十求¶
也為之比及三年可使足民如其禮樂以俟君子赤爾¶
<pb:KR3k0055_WYG_309-3a>¶
何如對曰非曰能之願學焉宗廟之事如㑹同端章甫¶
願為小相焉㸃爾何如鼓瑟希鏗爾舎瑟而作對曰異¶
乎三子者之撰子曰何傷乎亦各言其志也曰暮春者¶
春服既成冠者五六人童子六七人浴乎沂風乎舞雩¶
詠而歸夫子喟然歎曰吾與㸃也　家語曰孔子北遊¶
登於農山之上子路子貢顔囬侍側孔子四望喟然而¶
歎曰於斯致思無所不至矣二三子各言其志吾將擇¶
焉子路進曰願得白羽若月赤羽若日鐘鼓之音上振¶
<pb:KR3k0055_WYG_309-3b>¶
於天旌旗繽紛下蟠於地由當一隊而敵之搴旗執馘¶
唯由能之使夫二子從我焉夫子曰勇哉子貢曰賜願¶
使齊楚合戰两壘相當旗鼓相望埃塵連接促刄交兵¶
賜著縞衣白冠陳説其間推論利害二國釋患惟賜能¶
之使夫二子從吾焉夫子曰辨哉顔囘曰囘聞薫蕕不¶
同噐而蔵堯桀不共國而治以𩔖異也囘願得眀王聖¶
主而相之敷其五教遵之禮樂使城郭不脩溝洫不越¶
鑄兵刃為農噐放牛羊於原藪室家無怨曠之思千載¶
<pb:KR3k0055_WYG_309-4a>¶
無戰鬬之患則由無所施其勇而賜無所用其辨矣夫¶
子懍然曰羙哉徳也不傷財不害民不繁辭則顔氏之¶
子有焉　孝經鉤命&KR1177;曰孔子曰吾志在春秋行在孝¶
經以春秋屬商以孝經屬參　史記曰陳渉嘗與人傭¶
耕輟耕於壟上悵恨久之曰苟富貴無相忘傭者笑而¶
應之曰若為傭耕何富貴乎渉太息曰嗟乎燕雀焉知¶
鴻鵠之志哉　漢揚雄自叙曰雄為人簡易佚宕黙而¶
好深湛之思清净無為少嗜慾不汲汲於富貴不戚戚¶
<pb:KR3k0055_WYG_309-4b>¶
於貧賤不脩㢘隅以徼名當世無擔石之儲晏如也自¶
有大度非聖哲之書不好也非其意雖富貴不事也¶
東觀漢記曰初光武適新野聞隂后羙心悦之後至長¶
安見執金吾甚盛因歎曰仕宦當作執金吾娶妻當得¶
隂麗華　後漢書馬少遊謂其從兄援曰士生一世但¶
取衣食裁足乗下澤車御欵段馬守墳墓鄉里稱善人¶
斯可矣　増又曰馬援字文淵扶風茂陵人少有大志¶
嘗謂人曰丈夫為志窮當益堅老當益壯　又馬援曰¶
<pb:KR3k0055_WYG_309-5a>¶
男兒當戰死沙塲以馬革裹尸還塟幸矣安能卧床上¶
死兒女子手中耶　原又曰馮衍有大志不戚戚于貧¶
賤常慷慨歎曰衍少事名賢經歴顯位懐金垂紫竭莭¶
奉使不求茍得常有凌雲之志三公之貴千金之富不¶
得其願不槩于懐貧而不衰賤而不恨年雖疲曳猶庶¶
幾名賢之風脩道徳于幽𡨕之路以終身名為後世法¶
　又曰班超字仲升家貧傭書乃投筆歎曰大丈夫無¶
他志略猶當如傅介子張騫立功異域以取封侯安能¶
<pb:KR3k0055_WYG_309-5b>¶
乆事筆硯間乎後果立功封定逺侯　又曰梁竦字敬¶
叔自負其才欎欎不得其意登山逺望歎息曰大丈夫¶
生當封侯死當廟食如不然閒居足以養志詩書足以¶
自娯州郡之職但勞人耳　又曰仲長統字公理常欲¶
卜居清曠以樂其志曰濯清水追凉風釣遊鯉弋髙鴻¶
不受當世之責永保性命之期則可以凌雲霄出宇宙¶
之外矣　増南史曰王融行過朱雀航聞人争路乃搥¶
車壁曰車中乃可無七尺車前豈可無八騶　原張璠¶
<pb:KR3k0055_WYG_309-6a>¶
漢紀曰孔融拜大中大夫雖居家失勢賔客日滿其門¶
愛才樂士常若不足每歎曰坐上賔常滿罇中酒不空¶
吾無憂矣　増又曰趙温字子柔初為京兆郡丞題曰¶
大丈夫當雄飛無能雌伏　原呉書曰鄭泉性嗜酒閒¶
居每曰願得美酒滿五百斛船以四時甘肥置兩頭反¶
覆沒飲之憊即住而啖肴膳酒有升斗减随即益之不¶
亦快乎　増晉書曰王濬恢廓有大志嘗起宅開門前¶
路廣數十歩或謂太過濬曰吾欲使容長㦸旛旗後拜¶
<pb:KR3k0055_WYG_309-6b>¶
將軍封襄陽縣侯　原晉中興書曰畢卓為吏部郎嘗¶
謂人曰右手持酒杯左手持蟹螯拍浮酒池中便足了¶
一生　増南史曰宋鮑昭嘗謁臨川王義慶未見知欲¶
貢詩言志或止之曰卿位尚卑不可輕慢大王昭勃然¶
曰千載上有英才異士沈沒而不聞者安可勝數哉大¶
丈夫豈可遂藴知能使蘭艾不辨終日碌碌與燕雀相¶
随乎於是奏詩義慶可之賜帛二十疋　梁書曰曹景¶
宗既貴謂所親曰昔我在鄉里騎快馬如龍與少年輩¶
<pb:KR3k0055_WYG_309-7a>¶
數十騎拓弓弦作霹靂聲箭如鵞鴟呌平澤中逐麞數¶
肋射之渴飲其血飢食其胃甜如甘露漿覺耳後風生¶
鼻頭火出此樂使人忘死不知老之將至今來揚州作¶
貴人動轉不得行路開車幔小人輒言不可閉置車中¶
如三日新婦念此邑邑使人氣盡　陳書曰周文育少¶
時父使人寫蔡邕□學及古詩書之文育不省曰但知¶
有大槊耳誰能學此取富貴　北史曰髙昻龍凖豹頸¶
姿體雄異少不尊師教専事驅馳每言男兒當横行天¶
<pb:KR3k0055_WYG_309-7b>¶
下自取富貴誰能端坐讀書作老博士也其父曰此兒¶
不㓕吾族必大吾門以其昻蔵敖曹故以名字之　隋¶
書曰煬帝遼東之役麥鐵杖請為前&KR0289;顧醫者呉景賢¶
曰性命自有所在豈能艾炷炙頞𤓰蔕歕鼻療黄不差¶
而卧死兒女掌中乎將度遼呼三子曰阿奴偹淺色黄¶
衫吾荷國恩今是死日我得被殺爾當富貴惟誠與孝¶
爾其勉之　又曰來䕶兒㓜卓犖讀書至撃鼓其鏜踊¶
躍用兵羔裘豹飾孔武有力舎書歎曰大丈夫在世當¶
<pb:KR3k0055_WYG_309-8a>¶
如是㑹為國㓕賊以取功名安能區區事筆硯乎遂覧¶
兵法曰此豈異人意也　唐書曰陳子昻初入京不為¶
人知有賣胡琴價百萬豪貴傳視無辨者子昻&KR0691;出顧¶
左右曰輦千緡市之衆驚問荅曰余善此樂皆曰可得¶
聞乎曰眀日可集宣陽里如期偕徃則酒殽畢具置胡¶
琴於前食畢捧琴語曰蜀人陳子昻有文百軸馳走京¶
轂碌碌塵土不為人知此樂賤工之役豈宜留心舉而¶
碎之以其文軸徧贈㑹者一日之内聲華溢都　又曰¶
<pb:KR3k0055_WYG_309-8b>¶
李靖字藥師京兆三原人姿貌魁秀通書史嘗謂所親¶
曰丈夫&KR0476;遇要當以功名取富貴何至作章句儒　又¶
曰魏徴見帝曰願陛下俾臣為良臣毋俾臣為忠臣¶
又曰來濟與髙智周郝處俊孫處約客宣城石仲覧家¶
仲覧衍於財有噐識待四人甚厚私相與言志處俊曰¶
願宰天下濟及智周亦然處約曰願為通事舎人足矣¶
後濟領吏部處約始以&KR0801;洲書佐入調濟遽注曰如志¶
遂以為通事舎人後皆至公輔　又曰劉知㡬撰劉氏¶
<pb:KR3k0055_WYG_309-9a>¶
家史及譜考上推漢為陸終苖裔非堯後彭城叢亭里¶
諸劉出楚孝王囂曾孫居巢後殷不承元王常曰吾若¶
得封必以居巢紹司徒舊邑後果封居巢縣子鄉人以¶
其兄弟六人俱有名號其鄉曰髙陽里曰居巢　又曰¶
李邕既冠見特進李嶠自言讀書未遍願一見秘書嶠¶
曰秘閣萬卷豈時日能習邕固請乃假直秘書未㡬辭¶
去嶠驚試問奥篇隱帖了辯如響嶠歎曰子且名家¶
又曰馬璘岐州扶風人少孤流蕩無業年二十讀漢馬¶
<pb:KR3k0055_WYG_309-9b>¶
援傳至丈夫當死邊野以馬革裹尸而歸慨然曰使吾¶
祖勲業墜於地乎開元末挟策從安西莭度府以竒勞¶
累遷金吾衛將軍後進扶風郡王　又曰栁渾字夷曠¶
梁僕射惔六世孫後籍襄州早孤方十嵗有巫告曰兒¶
相夭且賤為浮屠道可緩死諸父欲從其言渾曰去聖¶
教為異術不若速死學愈篤　又曰陸贄輔政不敢自¶
顧重事有可否必言之所言皆懇到深切或䂓其太過¶
者對曰吾上不負天子下不負所學遑他恤乎　又曰¶
<pb:KR3k0055_WYG_309-10a>¶
馬燧姿度魁傑長六尺二寸與諸兄弟輟策歎曰天下¶
有事丈夫當以功濟四海渠老一儒哉更學兵書戰策¶
沈勇多算以功拜司徒兼侍中　又曰獨孤及字至之¶
河南洛陽人為兒時讀孝經父試之曰兒志何語對曰¶
立身行道揚名於後世宗黨竒之　又曰黄碣閩人也¶
初為閩小將喜學問軒然有志向同列有假其筆者碣¶
怒曰是筆他日斷大事不可假後戰安南有功髙駢表¶
為漳州刺史　宋史曰范仲淹雅以天下為己任其言¶
<pb:KR3k0055_WYG_309-10b>¶
曰士當先天下之憂而憂後天下之樂而樂　又曰郭¶
勸嘗謂諸子曰顔魯公云生得五品服章紱任子為齋¶
郎足矣及再為侍諌曰吾起諸生志不過郡守今年七¶
十列侍從可以歸矣遂用元日拜章　又曰包拯嘗曰¶
後世子孫仕宦有犯𧷢者不得放歸本家死不得塟大¶
塋中不從吾志非吾子孫也　又曰范純仁求罷諌職¶
改判國子監去意愈確執政遣人諭留已擬知制誥純¶
仁曰此言何為至於我哉言不用萬鐘非所顧也常曰¶
<pb:KR3k0055_WYG_309-11a>¶
我平生所學得之忠恕二字一生用不盡　又曰黄度¶
以人物為己任推挽不休每曰無以報國惟有此耳¶
又曰黄夢鼎與賈似道不合累辭求去扁舟徑歸使者¶
以禍福告夢鼎語之曰㢘恥事大死生事小　又曰紹¶
聖中尹焞嘗應舉發策有誅元祐諸臣議不對而出告¶
頤曰焞不復應進士舉矣頤曰子有母在焞歸告其母¶
陳母曰吾知汝以善養不知汝以禄養靖康初种師道¶
薦召至京師不欲留賜號和靖處士　又曰陸九淵讀¶
<pb:KR3k0055_WYG_309-11b>¶
古書至宇宙二字解者曰四方上下曰宇徃古來今曰¶
宙忽大省曰宇宙内事乃己分内事己分内事乃宇宙¶
内事　又曰朱熹入奏有要之於路以為正心誠意之¶
論上所厭聞熹曰吾平生所學惟此四字豈可隠黙以¶
欺我君乎　又曰李燔嘗曰凡人不必待仕宦有位為¶
職事方為功業但随力到處有以及物即功業矣又嘗¶
曰仕宦至卿相不可失寒素體　又曰陳亮詣闕上書¶
孝宗欲官之亮笑曰吾欲為社稷開數百年之基寜用¶
<pb:KR3k0055_WYG_309-12a>¶
以博一官乎　元史曰雅爾噶鼐父實喇濟蘇辟尚書省¶
死國事贈輔國上將軍雅爾噶鼐好學負氣父死時年十¶
七奮然投冠於地曰吾父死國難吾獨不能紓家難乎¶
　又曰圖古勒與額森特穆爾布呼珠從許衡學帝一¶
日問其所學圖古勒與布呼珠對曰三代治平之法也¶
又曰特們德爾復引拜珠參知政事張思眀為左丞以¶
助思明為盡力忌住方正每與其黨宻語謀中害之左¶
右得其情乗間以告請偹之住曰我祖宗為國元勲世¶
<pb:KR3k0055_WYG_309-12b>¶
篤忠貞百有餘年今年少叨受寵命葢以此耳人臣協¶
和國之利也今以右相讐我我求報之非特我二人之¶
不幸亦國家之不幸吾知盡吾心上不負君父下不負¶
士民而已　又曰劉駰嘗愛諸葛孔明静以脩身之語¶
表所居曰静脩　眀藝苑巵言曰劉基與夏煜孫炎輩¶
皆以豪侠詩酒得名一日游西湖望建業五色雲&KR0120;諸¶
君謂慶雲擬賦詩劉飲大白慷慨曰此王氣也後十年¶
有英主出吾當輔之衆皆掩耳尋太祖下金陵劉建帷¶
<pb:KR3k0055_WYG_309-13a>¶
幄之勲為上佐開茅土其言若契　眀獻徴錄曰朱榮¶
負竒氣年未二十膂力絶人初同父僑寓表伯葉氏家¶
葉間戲曰男子非士則農商以自立胡為託迹於人而¶
不思所以振厲榮曰人亦發奮有時大丈夫又安知他¶
日不為都督乎聞者甚壯其志無何朝廷下令四方舉¶
年少傑特之士以偹任使郡以榮應詔擢為府軍衛驃¶
騎舎人實洪武九年丙辰也以功封武進伯　又曰王¶
珪合肥人慷慨有大志少時為淮西㢘訪司𨽻卒見官¶
<pb:KR3k0055_WYG_309-13b>¶
長儀衛尊崇輒慨然歎曰將相無種在人為耳及元末¶
兵亂募集鄉民守廬州自稱萬户上取和陽珪自廬州¶
來歸遂從渡江克太平命珪仍為萬户積功陞左軍都¶
督僉事　又曰方孝孺年十四侍父北遊齊魯間觀周¶
公孔子廟慨然歎曰使吾遊孔門顔閔縱未可㡬及其¶
餘若樊遲冉有輩豈讓之耶但世無孔子不得依歸耳¶
　又曰練子寜與金㓜孜友善嘗謂之曰子他日必為¶
良臣我必為忠臣　又曰太祖太宗時累詔郡縣徴遺¶
<pb:KR3k0055_WYG_309-14a>¶
逸或推轂陳亮亮曰昔唐堯在上下有箕穎吾投迹眀¶
時遊戲泉石吾志慊矣吾豈願仕哉遂掉頭不出作讀¶
陳搏傳詩以見志　又曰梁泂衣不問故新必鮮㓗完¶
好居官出入騶從亦整飭如儀法曰吾不能齷齪自汙¶
以取名　又曰謝復嘗從父太古翁游文廟問曰儼然¶
而肖像者非聖賢歟夫非盡人之子歟翁竒之稍長授¶
春秋於于竹坡即了大義已歎曰學以謀道滯心文義¶
以干祿吾弗為也於是潛心經史以古人自期　又曰¶
<pb:KR3k0055_WYG_309-14b>¶
呂秉&KR0156;舉進士銓部選為御史辭弗就復選為黄門給¶
事又辭弗就友人詰之對曰居諱言之朝處必危之地¶
享其名而怠其職非仁趨於始而悔於終不智予殆以¶
親為重乎　又曰陸鈳號石樓六嵗入家塾請于母曰¶
讀書後幹得何等事業方為至極母甚喜　又曰鄭世¶
威嘉靖己丑成進士㑹臺臣闕詔從諸進士推擇衆競¶
趨之世威曰才脱章句遂躐司耳目毋論躁且虞曠也¶
竟不徃　又曰黄裳無以給業㡬廢書從賈矣顧適市¶
<pb:KR3k0055_WYG_309-15a>¶
而心賤之喟然太息曰丈夫竟賈人遊乎則益市書窮¶
日夜讀不休　眀詞林人物考曰王尚絅五嵗讀孝經¶
至立身揚名以顯父母乃謂其父曰兒長當如此及為¶
吏部即中值尚書張綵阿逆瑾勢每有私囑輒以正對¶
且反覆理諭綵甚銜之或謂尚絅曰固知不屑富貴如¶
取禍何尚絅曰是有命焉非逄迎所能免　弇州史料¶
曰楊繼盛七嵗喪母夷於竪使飯牛牛肥逾年從牧所¶
以間徃里塾覩里中兒誦讀揖遜而心好之歸謂兄請¶
<pb:KR3k0055_WYG_309-15b>¶
得受里塾學兄曰若㓜何學公艴然曰夫㓜者任牧牛¶
乃不任學聼之學公竟學然不廢牧也十餘嵗而兵部¶
公亦捐館乆之兄坐邑賦踐更公遂徃代踐更至十三¶
而從師受經為舉子業漸有聲十八補邑諸生卒為名¶
臣¶
　　言志三¶
原棄繻　擲版(漢終軍字子雲西游入闗關吏授軍繻/軍曰丈夫西游終不徒還遂棄繻而去)¶
(後拜謁者持莭出關關吏曰此前棄繻生也擲後漢逄/萌給事縣為亭長時尉𬨨萌候迎拜謁既而  版歎曰)¶
<pb:KR3k0055_WYG_309-16a>¶
(大丈夫安能為役/遂之長安學焉)　不奪　無時(匹夫不可奪志嘗後/漢趙岐字邠卿  病)¶
(戒兄子曰我死爾乃置一圓石於墓刻之云漢有人姓/趙名岐有志無時命也奈何後疾瘳仕至太僕岐本名)¶
(嘉/)　増請纓　運甓(南越與漢和親乃遣終軍使南越/説其王欲令入朝内比諸侯軍請)¶
(願受長纓必羇南越王而致之闕下甓晉陶侃為刺史/在州無事朝運百甓於齋外暮運百  於齋内人問其)¶
(故荅曰吾方致力中原/過爾優悠恐不堪事)　棄觚　割席(漢傳介子年十/四好讀書嘗棄)¶
(觚而歎曰丈夫當立功異域何能坐事㪚儒歆管寜與/華歆同席讀書有乗軒冕過門者寜讀如故  廢書出)¶
(㸔寜曰富貴須自致窺他人乎遂/割席分半而坐曰子非吾友也)　磨鐵硯　撃唾壺¶
(石晉桑維翰初舉不利或□改業維翰鑄鐵硯示人曰/硯穿則易他業卒以進士及第  晉王敦字處仲每酒)¶
<pb:KR3k0055_WYG_309-16b>¶
(後輒詠老𩦸伏櫪志在千里烈士暮年壯/心不已歌闋以如意撃唾壺壺口盡缺)　建豹尾¶
垂汗靑(晉王𠲒謂妻曰男兒不建豹尾不復歸矣遂行/  宋趙汝愚早有大志每曰丈夫得汗青一幅)¶
(紙始不負此生/擢進士第一)　三自反　五不欺(上見孟子有明華/察嘗言吾  五不)¶
(欺一不敢欺天二不敢欺君三不/敢欺親四不敢欺友五不敢欺民)　未必死　寜餓死¶
(宋焉伸字時中東平人絽聖四年進士歴西京法曹求/學於程頤頤曰時諭方異恐貽子累曰使伸得聞道死)¶
(何憾况未必死乎頤歎其有志廣陳禾劾童貫黄經臣/表裏為奸謫監信州酒税起知  徳軍歴知秀州王黼)¶
(得政禾不欲出黼門力辭/改汝州辭益堅曰寜餓死)　原隱以求志　言以足志¶
(隠居以求其志其言以/足志不言誰知  志)　焉知鴻鵠　下從斗筲(上詳/言志)¶
<pb:KR3k0055_WYG_309-17a>¶
(二大漢郭泰字林宗世貧賤母令給事縣庭林宗/曰  丈夫安能下從斗筲之役遂就屈彦宗學)　澄¶
清之志　卿相之盟(後漢以范滂為&KR0457;使登車&KR0259;轡慨/然有澄清天下之志  戰國吴起)¶
(出衛郭門與母訣齧臂而盟曰起不/為卿相不復入衛門也後果如其言)　増聞雞起舞¶
破浪乗風(晋劉琨與祖逖同寝夜半聞雞聲逖蹴琨曰/非惡聲也因起舞  晉宗慤字元幹小時叔)¶
(父少文問其所志荅曰/願乗長風破萬里浪)　晝觀妻子　夜卜夢寢(宋沈/煥人)¶
(品髙明嘗曰晝&KR0026;妻子夜卜/夢寢両者無媿始可以言學)　原宰天下之志　埽天¶
下之心(漢陳平少時為里中社宰分&KR0079;甚均父老謂陳/孺子曰善為宰乎曰使宰天下亦如之後漢用)¶
(其䇿遂定天下灑後漢陳蕃字仲舉室有糞不除薛勤/曰孺子何不埽  荅曰大丈夫當埽天下安能事一室)¶
<pb:KR3k0055_WYG_309-17b>¶
(乎勤大/竒之)　増正色責志完　拂衣謝𠈁胄(宋田畫與鄒/浩以氣莭相)¶
(激勵元符中浩為諫官畫監京城門病歸許邸狀報立/后畫謂人曰志完不言可以絶交矣浩得罪畫迎諸塗)¶
(浩出涕畫正色責曰使志完隠黙官京師遇寒疾不汗/五日死矣豈獨嶺海之外能死人哉願君毋以此舉自)¶
(滿所當為者未止此也詣韓𠈁胄聞王阮名特命入奏/將誘以美官夜遣宻客  阮阮不荅私謂所親曰吾昔)¶
(效剴歆栁宗元為萬世/笑哉陛對畢拂衣出門)　原過橋而題果乗駟馬　入¶
關而歎終擁使車(漢司馬相如字長卿蜀郡北有昇仙/橋相如徃長安乃題橋柱曰丈夫不)¶
(乗駟馬不復過此&KR0118;中即果如志奉郭丹字少卿入關/而歎曰不乗使者車不復出門後  使南陽果乗髙車)¶
　増茅屋石田為生大拙　䲭夷馬革自許同心(明劉/氏鴻)¶
<pb:KR3k0055_WYG_309-18a>¶
(書曰武宗時人心危疑時兵部職方司即中黄/鞏以母喪服除或厄其行鞏題其書屋云云)　歩武¶
有人當道可飜桓典馬　惜隂自我及時湏著祖生鞭¶
(明獻徴録載鄧元錫生而穎特五齡/就墊師黄君學試以駢偶随應云云)¶
　　言志四¶
原大志逺略　砥礪名莭　希顔之志　慕藺之誠¶
四方之志(左傳姜氏謂晋公子重/耳曰子有四方之志)　増千里之志(志在/千里)¶
　獨行不媿影　獨睡不媿衾(宋蔡元定貽書訓諸子/曰獨行不愧影獨睡不)¶
(媿衾勿以吾/得罪故遂懈)　直道還君富貴輸我(宋常安民與安惇/為同僚惇嘗偕謁)¶
<pb:KR3k0055_WYG_309-18b>¶
(府帥輒毁素所厚善者安民退謂惇曰若人不厚於君/乎惇曰吾心寔惡之姑面交耳安民曰君所謂匿怨而)¶
(友其人乃李林甫也惇笑曰直道還君富貴輸我安民/應之曰處厚富貴天下事可知我當歸山林第恐累隂)¶
(徳/耳)　以直行已以正立朝(宋張綱嘗書坐右曰以直行/已以正立朝以静退髙天下)¶
　　言志五(上/)¶
原詩後漢傅毅廸志詩曰咨爾庶士迨時斯朂日月逾¶
邁豈云旋復於穆我祖顯於殷國貮迹阿衡克光其則¶
咨予小子&KR0126;陋靡逮懼我世烈於兹以墜於戲君子無¶
恒自逸徂年如流尟兹暇日　増仲長統述志詩曰飛¶
<pb:KR3k0055_WYG_309-19a>¶
鳥遺迹蟬蛻亡殻騰蛇棄鱗神龍喪角至人能變達士¶
拔俗乗雲無轡騁風無足垂露成幃張霄成幄沆瀣當¶
餐九陽代燭恒星艶珠朝霞潤玉六合之内恣心所欲¶
人事可遺何為局促　酈炎見志詩曰靈芝生河洲動¶
摇因洪波蘭榮一何晚嚴霜瘁其柯文質道所貴遭時¶
用有嘉賢才抑不用逺投荆南沙抱玉乗龍𩦸不逢樂¶
與和安得孔仲尼為世陳四科　原魏曹植矯志詩曰¶
芝桂雖芳難以餌烹尸位素餐難以成名磁石引鐵於¶
<pb:KR3k0055_WYG_309-19b>¶
金不連大朝舉士愚不聞焉抱璧塗乞無為貴寳履仁¶
遘禍無為貴道鵷雛逺害不羞卑栖靈虯避難不恥汙¶
泥都蔗雖甘杖之必折巧言雖美用之必㓕濟濟唐朝¶
萬邦作孚逄蒙雖巧必得良弓賢主雖智亦待英雄螳¶
蜋見歎齊士輕戰越王軾蛙國以死獻道逺知𩦸世偽¶
知賢覆之幬之順天之矩澤如凱風恵如時雨口為禁¶
闥舌為發機門機之開楛矢不追　又言志詩曰慶雲¶
未時興雲龍潛作魚神鸞失其儔還從燕雀居　阮籍¶
<pb:KR3k0055_WYG_309-20a>¶
詠懐詩曰天地煙煴元精代序清陽曜靈和氣容與於¶
赫帝朝伊衡作輔才非允文噐非經武適彼沅湘託介¶
漁父優哉游哉爰居爰處　又曰清風肅肅脩夜漫漫¶
歗歌傷懐獨寐寤言臨觴拊膺對食忘餐世無萱草令¶
我哀歎　又曰河上有丈人緯蕭棄明珠甘彼藜藿食¶
樂是&KR0363;蒿廬豈效繽紛子良馬騁輕輿朝生衢路傍夕¶
瘞横術隅歌笑不終宴俯仰復欷歔鍳兹二三者憤懣¶
從此舒　又曰幽蘭不可佩朱草為誰榮脩竹隱山隂¶
<pb:KR3k0055_WYG_309-20b>¶
射干臨増城　又曰駕言發魏都南向望吹臺簫管有¶
遺音梁王安在哉戰士食糟糠賢者處蒿萊歌舞曲未¶
終秦兵復已來　又曰木槿榮丘墓煌煌有光色白日¶
頽林中翩翩雲路側蟋蟀吟户牖蟪蛄鳴荆棘蜉蝣玩¶
三朝采采循羽翼　又曰一日復一日一夕復一晨容¶
色改平常精魂自飄淪臨觴多哀楚思我故情人對酒¶
不能言悽愴懐酸辛　又曰鴻鵠相随飛随飛適荒裔¶
䨇翮臨長風須臾萬里逝朝餐琅玕實夕宿丹山際託¶
<pb:KR3k0055_WYG_309-21a>¶
身青雲中網羅不能制豈與郷曲士擕手共言誓　又¶
曰鷽鳩飛桑榆海鳥運天池豈不識宏大羽翼不相宜¶
招摇安可翔不若棲樹枝下集&KR0363;蒿間上遊園囿籬但¶
爾亦自足用子為追随　又曰嘉樹下成蹊東園桃與¶
李秋風吹飛藿零落從此始繁華有顦顇堂上生荆杞¶
　又曰天馬出西北由來從東道春秋非有託富貴焉¶
常保清露被皐蘭凝霜霑野草　又曰平生少年時輕¶
薄好絃歌西遊咸陽中趙李相經過娱樂未終極白日¶
<pb:KR3k0055_WYG_309-21b>¶
忽蹉跎驅馬復來歸反顧望三河黄金百鎰盡資用常¶
苦多北臨太行道失路將如何　又曰歩出城東門北¶
望首陽岑下有采薇士上有嘉樹林良辰在何許凝霜¶
霑衣&KR0109;寒風振山岡𤣥雲起重隂鳴雁飛南征鶗鴂發¶
哀音素質遊商聲悽愴傷我心　又曰昔年十四五志¶
尚好詩書被&KR0260;懐珠玉顔閔相與期開軒臨四野登髙¶
望所思丘墓蔽山岡萬世同一時千秋百嵗後榮名安¶
所之　又曰徘徊&KR0363;池上還顧望大梁綠水揚洪波曠¶
<pb:KR3k0055_WYG_309-22a>¶
野漭茫茫　又曰寜與燕雀翔不随黄鵠飛黄鵠遊四¶
海中途將安歸　又曰北里多竒舞濮上有㣲音輕薄¶
閒遊子俯仰乍浮沉焉見王子喬乗雲翔鄧林獨有延¶
年術可用慰我心　又曰南國有佳人容華若桃李朝¶
遊江北岸夕宿瀟湘沚時俗薄朱顔誰為發皓齒　又¶
曰夜中不能寐起坐彈鳴琴薄帷鍳明月清風吹我&KR0109;¶
孤鴻號外野翔鳥歸北林徘徊將何見憂思獨傷心¶
增又阮籍詠懐詩曰若華曜西海扶桑翳&KR0801;洲日月經¶
<pb:KR3k0055_WYG_309-22b>¶
天塗明暗不相讐窮達自有常得失又何求豈效路上¶
童擕手共遨遊隂陽有變化誰云沈不浮朱鱉躍飛泉¶
夜飛過呉洲俯仰運天地再撫四海流繋累名利場駑¶
駿同一輈豈若遺耳目升遐去殷憂　嵇康述志詩曰¶
潛龍有神軀濯鱗戲蘭池延頸慕大庭寢足俟皇羲慶¶
雲未垂景盤桓朝陽陂悠悠非吾匹疇肯應俗宜殊𩔖¶
難徧周鄙議紛流離轗軻丁悔吝雅志不得施耕耨感¶
寗越馬席激張儀逝將離羣侶杖策追洪崖焦鵬振六¶
<pb:KR3k0055_WYG_309-23a>¶
翮羅者安所羈浮遊太清中更求新相知比翼翔雲漢¶
飲露餐瓊枝多念世間人夙駕咸驅馳冲靜得自然榮¶
華安足為　何晏言志詩曰䨇鶴比翼遊羣飛戲太清¶
常恐失網羅憂禍一旦并豈若集五湖順流唼浮萍逍¶
遥於志意何為怵惕驚　原晉張華勵志詩曰仁道不¶
遐徳輶如羽求焉斯至衆鮮克舉復禮終朝天下歸仁¶
若金受礪若泥在鈞進徳脩慧暉光日新　𫝊休奕雜¶
詩曰閒夜㣲風&KR0120;明月照髙臺清響呼不應逺景招不¶
<pb:KR3k0055_WYG_309-23b>¶
來厨人進藿茹有酒不盈杯安貧福所與富貴為禍媒¶
金玉雖髙堂於我賤蒿萊　張翰詩曰暮春和氣應白¶
日照園林青條若總翠黄花如散金榮與壯俱去賤與¶
老相尋　又曰東鄰有一樹三紀裁可拱無花復無實¶
亭亭雲中竦隟禽不為巢短翮莫□任　又曰忽有一¶
飛鳥五色雜英華一鳴衆鳥至再鳴衆鳥羅長鳴摇羽¶
翼百鳥互相和　張協詩曰瓴甋夸璵璠魚目笑明月¶
不見郢中歌能否居然别陽春無和者巴人皆下莭¶
<pb:KR3k0055_WYG_309-24a>¶
又曰此郷非吾地此郭非吾城折衝罇爼間制勝在兩¶
楹巧遲不足稱拙速乃垂名　増釋支遁述懐詩曰總¶
角敦大道弱冠弄雙元逡巡釋長羅髙歩尋帝先妙損¶
階元老忘懐浪濠川達觀無不可吹累皆自然窮理増¶
靈薪昭昭神火傳熙怡安沖漠優游樂靜閒膏&KR0254;無爽¶
味婉孌非雅弦恢心委形度亹亹隨化遷　史宗詠懷¶
詩曰有欲苦不足無欲亦無憂未足清虚者帶索被元¶
裘浮游一世間汎若不繋舟方當畢塵累棲志老山邱¶
<pb:KR3k0055_WYG_309-24b>¶
　原宋謝靈運憶山中詩曰採菱調易急江南歌不緩¶
楚人心昔絶越客腸今斷斷絶雖殊念俱為歸慮欵¶
又曰韓亡子房奮秦帝魯連恥本自江海人忠義感君¶
子　謝惠連詩曰夕坐苦多慮行歌踐閨中房櫳引傾¶
月歩檐結春風　鮑昭雜詩曰十五諷詩書篇翰靡不¶
通弱冠參多士飛歩遊春宮側覩君子論豫見古人風¶
兩説窮舌端五車摧筆&KR0289;羞當白璧貺恥受聊城功晚¶
節從世務乗障逺和戎解珮襲犀渠卷帙奉盧弓始願¶
<pb:KR3k0055_WYG_309-25a>¶
力不及安知命所終　齊謝脁冬緒羈懷詩曰去國懷¶
丘園入逺滯城闕寒燈耿宵夢清鏡悲晚髮風草不留¶
霜冰池共如月　梁江淹效阮公詩曰嵗暮懷感傷中¶
夕弄清琴戾戾曙風急團團明月隂愁雲出北山宿鳥¶
驚東林誰謂人道曠憂慨自相尋寜知霜雪後獨見竹¶
柏心　又曰十五學詩書顔華常美好不逐世間人鬭¶
雞東郊道富貴如浮雲金玉不為寳一旦鶗鴂鳴嚴霜¶
被勁草志氣多感失泣下霑懐抱　又曰夕雲映西山¶
<pb:KR3k0055_WYG_309-25b>¶
蟋蟀吟桑梓零落被百草秋風吹桃李君子懷苦心感¶
慨不能止駕言逺行遊驅馬清河涘寒暑更進退金石¶
有終始光色俯仰間英𧰟難乆恃　増又擬嵇中散康¶
言志詩曰曰余不師訓潛志去世塵逺想出宏域髙歩¶
超常倫靈鳯振羽儀戢景西海濵朝食琅玕實夕飲玉¶
池津處順故無累養徳乃入神曠哉宇宙恵雲羅更四¶
陳哲人貴識義大雅明庇身莊生悟無為老氏守其眞¶
天下皆得一名實乆相賔咸池饗爰居鐘鼓或愁辛柳¶
<pb:KR3k0055_WYG_309-26a>¶
恵善直道孫登庶知人寫懐良未逺感贈以書紳　原¶
呉均詠懐詩曰僕本報恩人走馬救東秦黄龍暗迢遞¶
清泥寒苦辛野戰劒&KR0289;盡攻城才智貧唯餘一死在留¶
持贈主人　又曰元淑勢位卑長卿宦情寡二頃且營¶
田三錢聊飲馬懸風白雲上掛月青山下心中欲有言¶
未得忘言者　増陳張君祖詠懐詩曰運形不標異澄¶
懐恬無欲座可栖王侯門可廻金轂風來詠逾清鱗萃¶
淵不濁斯乃元中子所以矯逸足何必翫幽閒青衿表¶
<pb:KR3k0055_WYG_309-26b>¶
離俗百齡茍未遐昨辰亦非促曦騰望舒映曩今迭相¶
燭一世皆逆旅安悼電徃速區區雖非黨兼忘混礫玉¶
恪神罔叢穢要在夷心曲　原周庾信詠懐詩曰歩兵¶
未飲酒中散未彈琴索索無貞氣昏昏有俗心涸鮒常¶
思水驚飛每失林風雲能變色松竹且悲吟由來不得¶
意何必徃長岑　又曰無悶無不悶有待何可待昏昏¶
如坐霧漫漫疑行海千年雖未清一代人先改昔日東¶
陵侯唯見𤓰園在　又曰疇昔國士遇生平知己恩直¶
<pb:KR3k0055_WYG_309-27a>¶
言珠可吐寜知炭欲吞一顧重尺璧千金輕一言悲傷¶
劉孺子悽愴史王孫無因同武騎歸守灞陵園　又曰¶
周王逢鄭忿楚后值秦寃梯衝己鶴列冀馬忽雲屯武¶
安檐瓦振昆陽猛獸奔流星夕照鏡&KR0463;火夜燒原古獄¶
饒寃氣空亭多枉魂天道或可問㣲兮不忍言　又曰¶
蕭條亭障逺悽愴風塵多關門臨白狄城影入黄河秋¶
風别蘇武寒水送荆軻誰言氣蓋世晨起帳中歌　増¶
又擬詠懐詩曰惟忠且惟孝為子復為臣一朝人事盡¶
<pb:KR3k0055_WYG_309-27b>¶
身名不足親呉起常辭魏韓非遂入秦壯情已消歇雄¶
圖不復申移住華隂下終為關外人　原北齊顔之推¶
古意詩曰十五好詩書二十彈冠仕楚王賜顔色出入¶
章華裏作賦凌屈原讀書誇左史數從明月讌或侍朝¶
雲祀登山摘紫芝泛江採綠芷歌舞未終曲風塵闇天¶
起呉師破九龍秦兵割千里狐兔穴宗廟霜露霑朝市¶
璧入邯鄲宮劒去襄城水不獲殉陵墓獨生良足恥憫¶
憫思舊都惻惻懐君子白髮闚明鏡憂傷沒余齒　又¶
<pb:KR3k0055_WYG_309-28a>¶
曰寶珠出東國美玊産南荆隋侯曜我色卞氏飛吾聲¶
已加明稱物復飾夜光名驪龍旦夕駭白虹朝暮生華¶
彩燭兼乗價值距連城常悲黄雀起每畏靈蛟迎千仞¶
安可舎一毁難復營昔為時所重今為時所輕願與濁¶
泥㑹思將垢石并歸真川岳下抱潤潛其榮　増唐魏¶
徴述懐詩曰中原還逐鹿投筆事戎軒縱横計不就慷¶
慨志猶存策杖謁天子驅馬出關門請纓繋南越憑軾¶
下東藩鬱紆陟髙岫出沒望平原古木鳴寒鳥空山啼¶
<pb:KR3k0055_WYG_309-28b>¶
夜猿既傷千里目還驚九折魂豈不憚艱險深懐國士¶
恩季布無二諾侯嬴重一言人生感意氣功名誰復論¶
　崔日知冬日述懐奉呈韋祭酒張左丞蘭臺名賢詩¶
曰弱齡好經籍披卷即怡然覃精四十載馳騁數千言¶
孔壁采遺篆(一作/帙)周韋考絶編袁公論劒術孫子叙兵¶
篇魯史君臣道姬書日月懸從師改炎燠負笈遍山川¶
上異西河夏中非北海𤣥光榮拾青紫名價接通賢既¶
重萬鍾樂寜思二頃田長㦸同分虎髙冠互附蟬晚懐¶
<pb:KR3k0055_WYG_309-29a>¶
重虛曠養志息雕鐫登髙慙思拙匠物謝情妍不慕張¶
平子寜希(一作/思)王仲宣誰謂登龍日翻成刻鵠年循循¶
勞善誘軋軋思微牽琢磨才既竭鑽仰徳彌堅朽木誠¶
為諭捫心徒自憐終期吞鳥夢振翼上雲煙賦成先擲¶
地詞髙直掞天更執摳衣禮仍開函丈筵霧披槐市藹¶
水静壁池圓願逐從風葉飛舞翰林前　張九齡敘懐¶
詩曰弱歲讀書史抗迹追古人被&KR0260;有懐玉佩印從負¶
薪志合豈兄弟道行無賤貧孤根亦何頼感激此為鄰¶
<pb:KR3k0055_WYG_309-29b>¶
　李白書懐贈南陵常贊府詩曰嵗星入漢年方朔見¶
明主調笑當時人中天謝雲雨一去麒麟閣遂將朝市¶
乖故交不過門秋草日上階當時何特逹獨與我心諧¶
置酒凌歊臺歡娯未曽歇歌動白紵山舞廻天門月問¶
我心中事為君前致詞君㸔我才能何似魯仲尼大聖¶
猶不遇小儒安足悲雲南五月中頻喪渡瀘師毒草殺¶
漢馬張兵奪秦旗至今西洱河流血擁僵屍將無七擒¶
略魯女惜園葵咸陽天下樞累嵗人不足雖有數斗玉¶
<pb:KR3k0055_WYG_309-30a>¶
不如一盤粟頼得契宰衡持鈞慰風俗自顧無所用辭¶
家方未歸霜驚壯士髮淚滿逐臣衣以此不安席蹉跎¶
因世違終當㓕衛謗不受魯人譏　杜甫寫懐詩曰夜¶
深坐南軒明月照我膝驚風翻河漢梁棟已出日羣生¶
各一宿飛動自儔匹吾亦驅其兒營營為私實天寒行¶
旅稀嵗暮日月疾榮名忽中人世亂如蟣虱古者三皇¶
前滿腹志願畢胡為有結繩䧟此膠與漆禍首燧人氏¶
厲階董狐筆君㸔燈燭張轉使飛蛾密放神八極外俯¶
<pb:KR3k0055_WYG_309-30b>¶
仰俱簫瑟終契如徃還得非合仙術　獨孤及丙戌嵗¶
正月出洛陽書懐詩曰徃嵗衣&KR0260;見受服金馬門擬將¶
忠與貞求酬主人恩天地蹔雷雨洪波生平原窮鱗遂¶
蹭蹬夙昔事罕存幸逢帝出震授鉞清東藩白日忽再¶
中萬方咸駿奔王風從西來春光滿乾坤蟄蟲競飛動¶
余亦辭籠樊遭遇思自强寵辱安足言唯將四方志囘¶
首謝故園　元稹紀懐贈李六户曹崔二十功曹五十¶
韻詩曰昔冠諸生首初因三道徴公卿碧雞㑹名姓白¶
<pb:KR3k0055_WYG_309-31a>¶
麻稱日月光遥射煙霄志漸𢎞榮班張錦繡諌路賤牋¶
藤便欲呈肝胆何言犯股肱椎埋衝斗劔清徹瑩壺冰¶
赤縣纔分務青驄己迥乗因騎度海鶻擬殺蔽天&KR0583;縛¶
虎聲空壯連鰲力未勝風飜波竟蹙山壓勢如崩僇辱¶
徒相困蒼黄性不能酣歌離峴頂負氣入江陵華表當¶
蟾魄髙樓掛玉繩角聲悲掉蕩城影暗稜層軍幕威容¶
盛官曹禮數兢心雖出雲鶴身尚觸籠鷹竦足良甘分¶
排衙苦未曽通名參將校抵掌見親朋喣沬求涓滴滄¶
<pb:KR3k0055_WYG_309-31b>¶
波怯斗升荒居鄰鬼魅羸馬歩殑㱥白草堂簷短黄梅¶
雨氣蒸霑黏經汗席颭閃盡油燈夜怯餐膚蚋朝煩拂¶
面蠅過從愁厭賤專静畏猜仍旅寓誰堪託官聮自可¶
憑甲科崔並騖柱史李齊昇共展排空翼俱遭激逺矰¶
他鄉元易感同病轉相矜投分多然諾忘言少愛憎誓¶
將探胏腑恥更辨淄澠㑹宿形骸逹論交意氣增一心¶
吞渤澥戮力拔嵩恒語到磨圭角疑消破弩癥吹噓期¶
指掌患難許擔簦鍜翮鸞棲棘藏&KR0289;箭在弸雪中方睹¶
<pb:KR3k0055_WYG_309-32a>¶
桂木上莫施罾且汎夤沿水兼過被病僧有時鞭欵叚¶
盡日醉儚僜躡屐㸔秧稻&KR1201;船和採菱义魚江火合喚¶
客谷神應嘯傲雖開口幽憂復滿膺望雲鰭撥刺透匣¶
色騰凌每想潢池㓂猶稽赤族懲夔龍勞算畫貔虎帶¶
威稜逐鳥忠潛奮懸旌意逺凝弢弓思徹札絆𩦸悶牽¶
縆運甓調辛苦聞雞屢寢興閒隨人兀兀夢聼鼓鼟鼟¶
班筆行㸔擲黄波莫漫澄麒麟髙閣上須及壯時登¶
李商隱詠懐寄祕閣舊僚二十四韻詩曰年𩯭日堪悲¶
<pb:KR3k0055_WYG_309-32b>¶
衡茅益自嗤懸頭曽苦學折臂反成醫僕御嫌夫懦孩¶
童笑叔癡小男方嗜栗㓜女漫憂葵遇炙誰先噉逢虀¶
即便吹官銜同畫餅面貌乏凝脂典籍將蠡測文章若¶
管窺圖形飜𩔖狗入夢肯非羆自哂成書簏終當咒酒¶
巵懶霑&KR0109;上血羞鑷鏡中絲橐籥言方喻樗蒲齒詎知¶
事神徒惕慮佞佛愧虚辭曲藝垂麟角浮名狀虎皮乗¶
軒寜見寵巢幕更逢危禮俗拘嵇喜侯王欣戴逵途窮¶
方結舌静勝但搘頤糲食空彈劒亨衢詎置錐柏臺成¶
<pb:KR3k0055_WYG_309-33a>¶
口號芸閣暫肩隨悔逐遷鶯伴誰觀擇虱時瓮間眠太¶
率牀下隱何卑奮迹登𢎞閣摧心對董帷校讐如有暇¶
松竹一相思　馬戴失意書懐呈知己詩曰直道何由¶
啓聖君非才誰敢議論文心存黄籙兼丹訣家憶青山¶
與白雲麋鹿幽棲閒可近鵷鸞髙舉勢宜分㣲生不學¶
劉琨輩劒刄相交擬立勲　崔塗言懐詩曰干時雖苦¶
莭趨世且無機及覺知音少飜疑所業非青雲如不到¶
白首亦難歸所以滄江上年年别釣磯　宋宼準秋夜¶
<pb:KR3k0055_WYG_309-33b>¶
獨坐勉友詩曰西風驚萬木危坐思悠哉故國今年别¶
秋鴻半夜來人應多棄善天豈不憐才休學嚴夫子荒¶
凉老釣臺　魏野書友人屋壁詩曰逹人輕祿位居處¶
傍林泉洗硯魚吞墨烹茶鶴避煙閒惟歌聖代老不恨¶
流年静想閒來者還應我最偏　王禹偁酬种放徴君¶
詩曰男兒既束髪出處路岐各茍非秉陶鈞即去持矛¶
槊致主比唐虞安邊如衛霍不爾為逸人深居反吾樸¶
胡然自碌碌名莭亦銷鑠　又謫居感事詩曰孤寒明¶
<pb:KR3k0055_WYG_309-34a>¶
主信清直上天知消息還依道生涯只在詩　又遣興¶
詩曰百年身世片時間况是多愁髩蚤班貧有琴書聊¶
自樂貴無功業未如閒波平南浦堪垂釣日滿東&KR0420;尚¶
掩關秖為慈親憶歸去商山不隱隱何山　韓琦後園¶
閒歩詩曰池圃足髙趣公餘事少關幽禽聲自樂流水¶
意長閒近竹花終俗過欄草費芟心休誰似我官府有¶
青山　蘇舜欽離京後作詩曰春風柰别何一棹逐驚¶
波去國丹心折流年白髮多脫身離網罟含笑入煙蘿¶
<pb:KR3k0055_WYG_309-34b>¶
窮逹皆常事難忘對酒歌　張詠幽居詩曰落花時莭¶
掩關初請絶江城舊酒徒滿屋煙霞春睡足一谿風雨¶
夜燈孤易中有象無消息身外無求免歎吁多謝巖僧¶
頻見訪欲廻流水又踟蹰　梅堯臣閒居詩曰讀易忘¶
飢倦東&KR0420;盡日開庭花昏自歛野蝶晝還來謾數過籬¶
笋遥窺隔葉梅惟愁車馬入門外起塵埃　歐陽修書¶
懐詩曰齒牙零落𩯭毛疎潁水多年已結廬解組便為¶
閒處士新花莫笑病尚書青山仕至千鍾祿白首歸乗¶
<pb:KR3k0055_WYG_309-35a>¶
一鹿車况有西鄰隱君子輕蓑短笠伴犁鉏　林逋湖¶
山小隱詩曰衡門臨晚島環堵背寒岡片月通蘿徑幽¶
雲在石牀客遊抛鄠杜漁事擬滄浪管樂非吾尚昻頭¶
肯自方　孔平仲和朱君况卜居詩曰吾身當老此園¶
中世路﨑嶇幾萬重且飽稻梁隨雁鶩盡將雲雨付蛟¶
龍求賢有志終須得招隱何人肯見從且為莆田朱處¶
士比鄰先種七株松　王安石寄曽子固詩曰斗粟猶¶
慙報禮輕敢嗟吾道獨難行脫身負米將求志戮力乗¶
<pb:KR3k0055_WYG_309-35b>¶
田豈為名髙論幾為衰俗廢壯懐難值故人傾荒城囘¶
首山川隔更覺秋風白髮生　陳師道次屬沈東老詩¶
曰隨世功名非所望稱家豐儉不求餘青山出指論竒¶
事白髮挑燈寫細書　又絶句曰書當快意讀易盡客¶
有可人期不來世事相違每如此好懐百嵗幾囘開¶
又和沈世卿推官見寄詩曰倦㸔世態乆低徊且置窮¶
通近酒杯未忍一身閒處著暫容䨇眼醉時開為呼阿¶
武扶頭起擬與山公倒載囘好在東籬舊時菊無心準¶
<pb:KR3k0055_WYG_309-36a>¶
擬白衣來　黄庭堅次韻荅栁通叟求田問舎之詩曰¶
少日心期轉繆悠蛾眉見妬且障羞但令有婦如康子¶
安用生兒似仲謀横笛牛羊歸晩徑卷簾𤓰芋熟西疇¶
功名可致猶囘首何况功名不可求　蘇軾和人見贈¶
詩曰只寫東坡不著名此身已是一長亭壯心無復春¶
流起衰𩯭從交病葉零知有雪兒供筆硯應嗤竈婦洗¶
盆瓶囘來索酒公應厭京口新傳作客經　又和歸田¶
園居詩曰環州多白水際海皆蒼山以彼無盡景寓我¶
<pb:KR3k0055_WYG_309-36b>¶
有限年東家著孔丘西家著顔淵市為不二價農為不¶
爭田周公與管蔡恨不茆三間我飽一飯足蕨薇補食¶
前門生餽新米救我厨無煙斗酒與&KR0215;雞酣歌餞華顚¶
禽魚豈知道我適物自閒悠悠何必爾聊樂我所然¶
鄭侠次韻知郡登髙言懐詩曰莫向天涯説故鄉人身¶
不似雁隨陽黄花滿手空佳莭千里有懐如寸腸為許¶
功名酬聖代不須愁緒付瑶觴男兒不是閨中物生則¶
桑弧射四方　王令雜詩曰方春不種蘭終嵗無自佩¶
<pb:KR3k0055_WYG_309-37a>¶
良田弗加芟徒穉亦無嵗空令雨露恩日夕被蒿艾安¶
坐飢怨天此理果誰在　又書懐寄黄任道滿子權詩¶
曰伊余有遐致乆此困俗械嘗思擺絶去自放出世外¶
髙懐樂天寛逺目斥人礙有田足晨昏有圃具葅菜父¶
母不待養妻子固易頼世孰得丘山亦孰失蔕芥人自¶
能輕重吾將守所愛六經老誠明萬古孰成敗得時為¶
醯鹽滋味和鼎鼐失猶有萬世令名自沽賣自視乆已¶
明決不俟謀蔡寄詩侑子觴期子和而再　張耒有感¶
<pb:KR3k0055_WYG_309-37b>¶
詩曰南風霏霏麥花落豆田漠漠初垂角山邊夜半一¶
犁雨田父髙歌待收穫雨多蕭蕭蠶簇寒蠶婦低眉憂¶
繭單人生多求復多怨天工供爾良獨難　又夏日雜¶
感詩曰我本與世踈少慵老成頑何為不引去坎軻行¶
所難　韓駒元符戊寅與無斁弟卜居緜城東述情詩¶
曰四海一居何處卜北&KR0420;祗取見家山要無名利來心¶
曲便有園林出世間拙宦莫興三黜歎老歸未厭百年¶
閒先君餘慶期之子吾駕如今不可還　秦觀春日雜¶
<pb:KR3k0055_WYG_309-38a>¶
興詩曰潭潭故邑井猗猗上宮蘭不食自清渫莫服更¶
幽閒志士恥弱植卷迹甘飢寒佳辰追良覿觸物懸悲¶
端川途眇囘逺經嵗曠音翰豈不慕裘馬詭得非所安¶
蟬冕多怵廹繩樞尠憂患枉尋竟何補方枘誠獨難¶
又海康書事詩曰培塿無松柏駕言出焉遊讀書與意¶
㑹却埽可忘憂尺蠖以時詘其信亦非求得歸良不惡¶
未歸且淹留　沈與求秋日閒居詩曰茅屋秋風斗破¶
除蕭騷渾似浣溪居青山侍坐從吾好黄帽籠頭與俗¶
<pb:KR3k0055_WYG_309-38b>¶
踈頼有園官能送菜可無溪友解留魚從今輒莫慚枵¶
腹一飽須煩插架書　陳與義寄若拙弟兼呈二家叔¶
詩曰退之送窮窮不去樂天待富富不來政須青山映¶
墨髪顧著皂葢爭黄埃何如父子共一壑龎家活計良¶
不惡阿奴况自不碌碌白鷗之盟可同諾　又述懐呈¶
十七家叔詩曰兒時學道逃悲歡只今未免有飢寒浮¶
生萬事蟻旋磨冷官十年魚上竿君不見古人有待良¶
不多利名溺人甚風波垂露成幃仲長統明月為燭張¶
<pb:KR3k0055_WYG_309-39a>¶
志和　又散髮詩曰百年如寄亦何為散髮清狂未足¶
非南澗題詩風滿面東橋行藥露霑衣松花照夏山無¶
暑桂樹留人吾豈歸藜杖不當軒葢用穩扶居士莫相¶
違　李覯寄懐詩曰根生但為松翼飛但為鳯王侯尚¶
可輕道義本來重　王炎荅黄一翁詩曰知余頗清苦¶
應物未圓熟遊宦不能巧俯首立矮屋鍜錬知精金祁¶
寒見松竹自立不堅定庸行徒聖讀誰謂漆園髙俯首¶
欲丐粟窮作扣角歌老厭淄川牧古道寖斵喪時人方¶
<pb:KR3k0055_WYG_309-39b>¶
逐逐有田南山南可辦一盂粥請&KR0435;歸去來世路早收¶
足　唐庚直舎書懐詩曰寸枉非吾志休論尺與尋黄¶
披終日卷青對十年衿　張元幹漫興詩曰老荅書題¶
孏貧營口腹忙未能忘壯志遽肯變剛腸晷短催寒急¶
燈明伴漏長牀頭禇衾在不怕滿簷霜　葉夢得庚午¶
正月七日自詠詩曰余性寡所諧平生惟自得談名頸¶
深縮論利面作赤文不貴雕蟲詩尤惡鉤摘粗豪真所¶
畏機巧非子匹所以常閉門千載求知識黄卷有可人¶
<pb:KR3k0055_WYG_309-40a>¶
為之忘寢食亦復愛山水策杖無與適㸔雲獨忘歸聼¶
泉常永日内樂萬事休中虚衆妙入欲以語斯人此事¶
吾無力道喪亦乆矣無言三歎息　又㑹稽旅舎言懐¶
詩曰北山之北寄柴扉茅屋參差倚翠㣲老罷那知還¶
作客春來無柰苦思歸淹留恐復荒三逕潦倒寜堪扈¶
六飛乗雁䨇鳬成底事不應容易裂荷衣　又和白樂¶
天寫懐仍效其體詩曰莫把蓍龜更問天向來心事已¶
蕭然塵中惝怳常如失夢裏呻吟半不眠三徑松筠終¶
<pb:KR3k0055_WYG_309-40b>¶
問舎五湖煙水不須錢艾耆相去能多少早擬懸車十¶
五年　朱熹述懐詩曰夙尚本林壑灌園無寸資始懐¶
經濟策復愧軒裳姿效官刀筆間朱墨手所持謂言殫¶
蹇劣詎敢論居卑任小才亦短抱念一無施撫已實已¶
優於道豈所期終當反初服髙揖與世辭　又卜居詩¶
曰卜居屏山下俯仰三十秋終然邨墟逈未惬心期幽¶
近聞西山西深谷開平疇茅茨十數家清川可行舟風¶
俗頗淳樸曠土非難求誓捐三徑資徃遂一壑謀伐木¶
<pb:KR3k0055_WYG_309-41a>¶
南山顛結廬北山頭耕田東溪岸濯足西溪流朋來即¶
共歡客去成孤遊静有山水樂而無身世憂著書俟來¶
哲補過希前修兹焉畢暮景何必營菟裘　陸游西邨¶
醉歸詩曰侠氣崢嶸葢九州一生常恥為身謀酒寜剰¶
欠尋常債劒不虛施細碎讐岐路凋零白羽箭風霜破¶
弊黒貂裘陽狂自是英豪事邨市歸來醉跨牛　又自¶
述詩曰早畏危機避巧丸長安未到意先䦨心如老馬¶
雖知路身似鳴蛙不屬官閒駕柴車無近逺旋沽邨酒¶
<pb:KR3k0055_WYG_309-41b>¶
半甜酸羣兒何足勞情恕胸次從初抵海寛　陳傅良¶
月夜書懐詩曰道徳吾何敢功名代有人倉黄恒畏咎¶
班白總憂貧細字書全廢深杯酒勿親静言空自愛萬¶
古亦泯泯　楊萬里雲臥菴詩曰十年兩䄂軟紅塵歸¶
濯滄浪且幅巾不是白雲留我住我留雲住卧閒身¶
薛季宣鄉思詩曰逹仕租千石虛名酒五經豈能千日¶
醉未勝九年耕識取杯中趣知從袋裏盛讀書無一事¶
官宦汨平生　樓鑰酒邊戲作詩曰未年六十已言歸¶
<pb:KR3k0055_WYG_309-42a>¶
七十重來自覺癡未報君恩歸未許尊前羞聼摸魚兒¶
　劉克莊野性詩曰野性無羈束人間毁譽輕客言詩¶
惹謗妻諌酒傷生&KR0420;納鄰峯碧瓢分逺澗清近來猶少¶
睡打坐到鐘聲　又示兒詩曰𤓰芋邨邊一畆宮閉門¶
不復問窮通生羞奏技伶人裏死怕標名狎客中講學¶
有誰明太極吟詩無路和薫風身今老矣空追悔但祝¶
吾兒勿似翁　又示同志詩曰滿身秋月滿&KR0109;風敢歎¶
栖遲一壑中除目解令丹竈壊詔書能使草堂空豈無¶
<pb:KR3k0055_WYG_309-42b>¶
髙士招難出曽有先賢隱不終説與同袍二三子下山¶
未可太匆匆　劉宰得軒即事詩曰上印還家不計年¶
水光彌望木參天緑雲洞裏開書幌紅錦波心漾酒船¶
　王阮和貧士詩曰吾聞戴安道不對王侯琴當時豈¶
不能低眉求賞音一曲朝得聞千金夕得尋舎之不肯¶
顧輕重得所斟小人一時快君子百世欽貧士繄此辨¶
士乎當正心　戴復古感遇詩曰采薇人固髙飲露蟬¶
遂清謀兹一粒粟舉世共營營營營亦多塗中有𧇊與¶
<pb:KR3k0055_WYG_309-43a>¶
盈陋巷一簞食朱門九鼎烹窮逹各有命繄誰主權衡¶
吾生未可必秋風白髮生　鄭震歸去詩曰歸去豈不¶
好平田帶淺林春猿鳴雪澗晴日轉雲岑世乆無鳴犢¶
時當學展禽吾生今老矣梁甫豈能吟　文天祥渉世¶
詩曰渉世如溪谷只宜在淺處一生如一日未暮早歸¶
去君不見偉哉男子韓淮隂徃徃正坐渉世深功成身¶
退豈不好當時何事歸不早人生少年須立事生我不¶
應負天地了却君王事便休去時莫待雨淋頭　林景¶
<pb:KR3k0055_WYG_309-43b>¶
熙述懐次柴主簿詩曰獨閉柴門木石親詩筒剥啄不¶
妨頻青燈風雨多離夢白髮江湖少故人謾讀楚騷招¶
太乙誰聼郢曲和陽春書香劒氣俱寥落虛老乾坤父¶
母身　真山民幽興詩曰不賦千鍾賦一簞天公有意¶
養癡頑書猶能看未曽老詩亦莫吟方是閒寛著庭除¶
貪貯月少栽竹樹要觀山空階兩日無行迹又上苔花¶
幾㸃斑　元虞集八月八日有感題視草堂壁曰載筆¶
趨雲閣探囊索緼袍坐銷秋日净心折夜風髙識字頭¶
<pb:KR3k0055_WYG_309-44a>¶
先白謀生計轉勞文園多病渴常想賜蒲萄　薩都拉¶
無題詩曰為客三年海上洲故鄉何處瘴雲稠數千里¶
外蠻人域十八灘頭過客舟時有山禽呼姓字或從烏¶
鬼作朋儔故人珂珮周旋處紫殿清風十二樓　貢奎¶
即事詩曰藹藹羣樹林孤雲莫來歸紛紛飛鳥倦斂翮¶
相因依臨軒方獨坐凉飇吹我衣物理固有常悠然悟¶
其機山中何者樂躬耕自無飢百年事未晚寜勞歌昨¶
非歸歟友田父一尊聊可揮　又集雲從山詩曰適意¶
<pb:KR3k0055_WYG_309-44b>¶
豈不樂營營竟何為虛談非世具勿遣俗士知素𠂻慕¶
幽蹈終焉謝塵羈　郭奎紀夢詩曰忽忽頽芳年摇摇¶
寄行役寢興勞形神𩯭髮𤣥已白驚風響庭樹憂思日¶
常積夢魂清夜歸髣髴舊鄉邑青松在園田桑柘䕃廬¶
室飛鳥雲際還牛羊下來夕澄湖淡㣲波秋山有佳色¶
雞犬雜比鄰墟煙藹阡陌怡怡兄弟情淒淒丘隴側伐¶
木逢行歌僕夫候馬立臨流濯長纓挂冠坐磐石似慰¶
平生歡覺來異疇昔百年如轉&KR0363;萬物仍遺舄天命良¶
<pb:KR3k0055_WYG_309-45a>¶
在兹勿復云得失　周權幽居詩曰索居簡人事與世¶
意空投柴荆已就理嵗功念西疇落落雞犬墟隱隱漁¶
樵洲歗傲一壺祿聊復寫我憂及辰遇沖賞獨策還經¶
丘向夕山景霽延矚明川流白雲息空谷歸鳥鳴林幽¶
人生亦委化汲汲將焉求　又山中雲詩曰空山有白¶
雲雅與髙人約卷舒本何心乃似悦遐矚色幽澹山翠¶
意逺度溪綠日莫乆徘徊前邨雨應落　傅與礪雜詩¶
曰夭夭園中桃鬱鬱松上枝春陽發新榮貞脆誰能知¶
<pb:KR3k0055_WYG_309-45b>¶
一朝繁霜墮百卉各已萎青青乃自保不為時所移向¶
非厄嵗寒何以别竒姿　揭傒斯寄題馮&KR0122;東皐園亭¶
詩曰理逹自知簡情忘可避喧庶云保貞和嵗莫委周¶
旋　又雜詩曰青青孤生松髙出浮雲中下有嘉樹林¶
上有萬里風俯視原上草秀色何丰葺自顧豈不髙獨¶
立難為容常恐本根蠹委此蒿與&KR0363;　何中松野即事¶
曰山&KR0420;一叢蕙脩葉吐紫蕤或云斷續花我亦豈敢疑¶
楚澤多芳草真偽奚難知浮俗尊虛名君子傷令姿博¶
<pb:KR3k0055_WYG_309-46a>¶
觀貴自得清芬良在兹　又病中感懐詩曰多病他鄉¶
外孤懐始覺愁山圍䨇鷺曉門閉一蟬秋遇合馮生鋏¶
勲名季子裘悠悠耦耕者端暇為人謀　許謙採藥詩¶
曰亭亭北山松宿靄䕃深碧蒼根走虬龍巨幹盤鐵石¶
平生棟梁具不受霜雪厄兔絲得所附褭褭掛千尺流¶
脂入九地千嵗化琥珀我欲掇其英俯仰費捜摘紅爐¶
轉丹砂石髓變金液但恐茫昧間圖𩦸不可索意長時¶
苦促䨇𩯭日夜白刀圭或可試習習在兩腋&KR0363;萊三萬¶
<pb:KR3k0055_WYG_309-46b>¶
里詎謂弱水隔他時來山中故老應不識　楊奐未歸¶
詩曰渭水遥通洛函關近隔秦百年垂老日千里未歸¶
身夢寐嫌為客妻孥不諱貧一官無可戀花氣五陵春¶
　倪瓚池蓮詠曰廻翔波間風的厯葉上露清池結素¶
彩華月映㣲歩雲隂花房歛雨歇芳氣度欲去拾明璫¶
踟蹰惜遲莫　劉永之楊𢎞中藥室詩曰秉志慕沖澹¶
息迹在丘園閒庭徧芳草髙&KR0420;見逺山采苓陟松逕煑¶
术㪚榆煙董生垂徃躅嵇子有遺編神宇謝氛濁天倪¶
<pb:KR3k0055_WYG_309-47a>¶
諒斯全惟當振塵服與子共清言　黄溍秋懐詩曰風¶
雨仍摇落江山且滯留□從生事拙閒惜壯心休弱蔓¶
縈欹石空槎臥洑流興懐到㣲物世故劇悠悠　成廷¶
珪欲卜居海上未有定止先作寄紫歩劉子彬詩曰滿¶
目風塵祗自憐輕裝已辦有行纒也知避亂依城郭更¶
欲移家傍渚田紫歩於今無士馬滄溟何處有神仙桃¶
源只在人間世還許漁郎放釣船　戴良和淵明飲酒¶
詩曰我如北塞駒困此東南道有力不獲騁長鳴至於¶
<pb:KR3k0055_WYG_309-47b>¶
老苒苒隂陽移萬物遞榮槁既無騰化術此身豈長好¶
一朝委運徃恐遂失吾寳何當攜麯生縱浪遊八表¶
又田居詩曰我生非匏𤓰於世可無食躬耕實所慕戮¶
力歸稼穡當春土脈動農事滿阡陌晨興負耒去日入¶
弗遑息我苖今已長我耕有餘隙斗酒勞近鄰&KR0215;雞餉¶
過客人生但如是亦足慰平昔此意誰復知千載惟沮¶
溺　又荅李寧之詩曰涸鱗思赴海倦翮念歸山何如¶
逺遊客嵗乆不知還　又除夜客中詩曰已就長途徃¶
<pb:KR3k0055_WYG_309-48a>¶
堪憐莫景斜一年惟此夜千里客誰家戀闕心空赤憂¶
時髮已華此身如可乞只合老煙霞　黄鎮成題紫雲¶
山居詩曰樹老秋仍露山空晚更蟬雨添舂藥水雲濕¶
種𤓰田對榻僧長坐聞鐘客未眠自應麋鹿性踈散愛¶
林泉　徐天倪擬古詩曰娉婷閨中女天質知自愛空¶
懐蘋藻心日月苦行邁蹇脩意良勤遲遲如有待未嫁¶
庸何傷失良將重悔　明劉基感懐詩曰我有綠綺琴¶
其材出空桑金徽映玉軫音韻鏘琳瑯上絃感薫風下¶
<pb:KR3k0055_WYG_309-48b>¶
絃來鳯凰世耳不欲聞子期今則亡願持獻重華路阻¶
川無梁　孫一元卜居詩曰石上藤蘿對夕曛解衣長¶
日坐來頻挽囘滄海真無計領略青山合有人養鶴似¶
嫌雙口累為魚又過一生身相逢惟是南屏老獨樹柴¶
門許結鄰　又幽居詩曰自得窮通理幽居不誤身清¶
流梳石髮逺霧著山巾竹上僧留偈庭前鶴近人科頭¶
終日坐吾亦愛吾真　章表九月晦日感懐詩曰長歗¶
拂呉鉤南圖惜壯遊乾坤同逆旅風雨忽窮秋牢落莊¶
<pb:KR3k0055_WYG_309-49a>¶
周劒飄颻范蠡舟行藏吾敢必天意信悠悠　髙叔嗣¶
再調考功詩曰引疾三上書㣲願不克諧徙官復在兹¶
心迹一何乖軒裳日待旦閶闔凌雲排入屬金馬籍出¶
與羣龍偕積賤詎有基履榮誠無階但惜平生莭逾乆¶
浸沈埋既妨來者途誰明去矣懐鳥迷思故林水落存¶
舊涯惟當尋素業歸臥守荆柴　王世貞早起書懐詩¶
曰晨雞四鳴號天地猶未白仰觀衆星低厯厯如可摘¶
遄來浩無端數徃已為迹言念乗軺始徂嵗三代易謬¶
<pb:KR3k0055_WYG_309-49b>¶
以理解資而當髖髀役何悟繭絲辰膺此保障責桑計¶
非所工商刑焉能擇稍清萑苻澤未媿萊蕪室蒿目中¶
竟乖&KR0363;心逝安適乆且𩔖羝藩猶豫托雞肋疇當憐畏¶
途為我一察識　梁有譽詠懐詩曰明月鍳重幃凉風¶
吹綺疏佳人揚清謳顧影傷離居昔别黄鶴鳴倐忽秋¶
蘭舒繁華不再至歡樂寧清餘迢迢牽牛星萬古恒不¶
渝所思杳天末日夕増煩吁秦女善鳴筝趙女亦吹竽¶
箏竽豈不哀不如琴瑟娯織縑常苦遲織素常苦劬嗟¶
<pb:KR3k0055_WYG_309-50a>¶
哉織作勤淚下霑羅&KR0237;　呉國倫述志詩曰皇矣太初¶
闢清濁開鴻䝉人生貴且靈受此天地中四序若鱗次¶
陳迹藐易窮豈伊一抔土掩此七尺躬没世名不稱宣¶
尼志所恫寸隂逝足惜禹徳彌以崇抗志慕先民謇予¶
亶不聰大猷廣且穆惟彼能者從努力戒前路艱哉一¶
簣功庶㡬耿耿㣲可以令厥終　又曰黄鵠臨當飛徘¶
徊視其翮一舉横四海須臾萬里隔烏鳶集林莽俯啄¶
仰相嚇營營濁世儒所志在干澤處膏但自潤何辭服¶
<pb:KR3k0055_WYG_309-50b>¶
轅軛羙哉寥廓士逺遊無遺迹一羽輕侯封九鼎重人¶
國遇合鮮常期飄飄從所適　盧柟雜詩曰髙樓有佳¶
婦窈窕青雲端左䕃綠桂枝右紉芳澤蘭臨流戲珠浦¶
拾翠游芝田蛾眉衆所妬時俗尚無鹽捐棄&KR0363;蒿中誰¶
來希令顔徘徊嵗云暮拂衣聊長歎　王世懋謝病言¶
懐詩曰中年無宦志觸事思解除偶與象罔諧不為求¶
元珠三事我大夫申申詈其迂感君意良苦賤子倦為¶
儒頑石受銅丸丸轉石自如人生大塊間安得等賢愚¶
<pb:KR3k0055_WYG_309-51a>¶
　賢者誠自賢髙足策天衢愚者誠自愚寂寞終殘軀¶
　髙啓行路難詩曰君不見盤中鯉暫失風濤登俎几君¶
　不見枝上蜩纔出糞壤凌雲霄推移變化詎可測勿謂¶
　明日同今朝出乗髙車入大馬半是當年徒歩者范叔¶
　曽逃客溺餘衛青亦在人笞下悠悠行路莫相欺為雌¶
　為雄未可知　許廷慎商隱詩曰無心成避世有迹𩔖¶
　遊仙自入煙霞窟悠悠不計年¶
　¶
<pb:KR3k0055_WYG_309-51b>¶
　¶
　¶
　¶
　¶
　¶
　¶
　¶
御定淵鑑𩔖函卷三百四¶
